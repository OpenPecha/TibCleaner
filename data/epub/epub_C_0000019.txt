





Chakja_Chenpo.html










.
།ཕྱག་རྒྱ་ཆེན་པོ་ལྔ་ལྡན་གསལ་བྱེད་ནོར་བུའི་ཕྲེང་བ་ཉམས་སུ་བླང་བདེ་བ་ཞེས་བྱ་བ་བཞུགས་སོ།
།ཨོཾ་སྭ་སྟི་སིདྡྷཾ། མདོ་རྒྱུད་བསྟན་བཅོས་ཆུ་གཏེར་ཆེན་པོ་ཡི། །སྙིང་པོར་གྱུར་པ་ལྔ་ལྡན་ནོར་བུའི་ཕྲེང༌། །བླ་མའི་མན་ངག་དེད་དཔོན་ལས་བྱུང་བ། །མ་ནོར་གསལ་བར་འདིར་ནི་བརྗོད་པར་བྱ། །དེ་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་འདི་ལ་སྔོན་འགྲོ་ཐུན་མོང་དང༌། ཐུན་མོང་མ་ཡིན་པ་གཉིས་ལས། ཐུན་མོང་གི་སྔོན་འགྲོ་རྣམས་སྤྱི་ལྟར་དུ་ཉམས་སུ་ལེན་པར་བྱེད། ཐུན་མོང་མ་ཡིན་པ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམས་ལ། ལྔ་ལྡན་གཞུང་ལས། བྱམས་དང་སྙིང་རྗེའི་རྟ་ཕོ་ལ། །གཞན་ཕན་གྱི་དཀྱུས་ཐོག་མ་བཅད་ན། །ཁྲོམ་ལྷ་མིའི་འོར་ཆེ་མི་འབྱུང་བས། །སེམས་སྔོན་འགྲོ་འདི་ལ་ནན་ཏན་མཛོད། །ཅེས་པ་ལས། དང་པོ་བྱམས་པ་སྒོམ་པ་འདི་ལྟར་བྱ་སྟེ། སེམས་ཅན་ཐམས་ཅད་བདེ་བ་དང་ལྡན་ན་ཅི་མ་རུང༌། བདེ་བ་དང་ལྡན་པར་བྱ། བདེ་བ་དང་ལྡན་པར་གྱུར་ཅིག སྙམ་དུ་བསྒོམས་པས། བྱམས་ལྷང་ངེ་སོང་ནས་འབྲལ་སྙིང་མི་འདོད་པ་ཞིག་འབྱུང་སྟེ་བྱམས་པ་སྐྱེས་པའོ། །དེ་ལྟར་སྙིང་རྗེའི་དམིགས་པ་ནི། བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་སྒྲུབ་པར་བྱེད་པ་ལ་བར་དུ་གཅོད་པའི་ལོག་འདྲེན་བདུད་དང་བདུད་ཀྱི་དཀྱིལ་འཁོར་གྱི་གཙོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་སྡུག་བསྔལ་དང་བྲལ་ན་ཅི་མ་རུང༌། བྲལ་བར་བྱ། བྲལ་བར་གྱུར་ཅིག་སྙམ་དུ་བསྒོམས་པས། རང་ཉིད་སྡུག་བསྔལ་དང་བྲལ་བར་འདོད་པ་བཞིན་དུ། སེམས་ཅན་ཐམས་ཅད་ཀྱང་སྡུག་བསྔལ་དང་བྲལ་ན་ཨང་སྙམ་པ་བྱུང་བ་ནི་སྙིང་རྗེ་སྐྱེས་པའོ། །དེ་ལྟར་བྱམས་སྙིང་རྗེ་སྐྱེས་ཀྱང༌། བྱང་ཆུབ་ཀྱི་སེམས་མ་སྐྱེས་ན་མཐར་ཐུག་གི་འབྲས་བུ་མི་འབྱུང་སྟེ། མཉམ་མེད་དྭགས་པོ་རིན་ཆེའི་ཞལ་ནས། རེ་ཞིག་སྔོན་འགྲོ་བདེ་བ་སྟེ། །ངེས་པར་འདོད་པ་ཐར་པ་ཡིན། །ཞེས་པས། ངེས་པར་ལེགས་པའི་ཡོན་ཏན་ཐོབ་པར་བྱེད་པ་ལ། བྱང་ཆུབ་ཀྱི་སེམས་བསྒོམ་དགོས་ཏེ། སྨོན་འཇུག་དོན་དམ་གསུམ་ལས། སྨོན་པའི་དམིགས་པ་སེམས་ཅན་ཐམས་ཅད་འཁོར་བའི་རྒྱ་མཚོ་ལས་མ་བརྒལ་བ་རྣམས་བསྒྲལ་བར་བྱ། མ་གྲོལ་བ་རྣམས་དགྲོལ་བར་བྱ། ཉན་རང་གི་ཐེག་པ་ལས་ངལ་མ་སོས་པ་རྣམས་དབུགས་དབྱུང་བར་བྱའོ། །ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་འདས་ཀྱི་ས་ལ་འགོད་པར་བྱ་སྙམ་དུ་བསྒོམ་པའོ། །འཇུག་པ་བྱང་ཆུབ་ཏུ་སེམས་བསྐྱེད་པའི་དམིགས་པ་ནི། སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པའི་དོན་དུ། དུས་དེ་རིང་ནས་བཟུང་སྟེ་སངས་མ་རྒྱས་ཀྱི་བར་དུ། ལུས་ངག་ཡིད་གསུམ་དགེ་བ་ལ་བཀོལ། ཟབ་མོ་ལྔ་ལྡན་གྱི་རིམ་པ་བསྒོམ་པར་བྱ་སྙམ་མོ། །དོན་དམ་པ་བྱང་ཆུབ་ཀྱི་སེམས་བསྒོམ་པ་ནི། རྣམ་པར་མི་རྟོག་པའི་ཡེ་ཤེས་ལ་འཇོག་པ་སྟེ། དེ་ལྟར་བསྒོམས་པའི་ཕན་ཡོན་ནི། སློབ་དཔོན་ཆེན་པོ་ཞི་བ་ལྷའི་སྤྱོད་འཇུག་ལས། དགེ་བ་གཞན་ཀུན་ཆུ་ཤིང་ལྟ་བུ་སྟེ། །འབྲས་བུ་སྐྱེས་ནས་ཟད་པར་འགྱུར་བ་ཡིན། །བྱང་ཆུབ་སེམས་ཀྱི་ལྗོན་ཤིང་རྟག་པར་ནི། འབྲས་བུ་འབྱིན་པས་མི་ཟད་ཐོབ་པར་འགྱུར། །ཞེས་གསུངས། དེས་སྔོན་འགྲོ་སོང་ནས། དངོས་གཞི་སྒོམ་པ་ལ། བསྐྱེད་རིམ་དང་རྫོགས་རིམ་གཉིས་ལས། དང་པོ་བསྐྱེད་རིམ་བསྒོམ་དགོས་ཏེ། ལྔ་ལྡན་གཞུང་ལས། རང་ལུས་ལྷ་སྐུའི་རྒྱལ་པོ་ལ། །གཞི་འགྱུར་མེད་ཀྱི་བརྟན་ས་མ་ཟིན་ན། །མ་མཁའ་འགྲོའི་འཁོར་འབངས་མི་འདུ་བས། །ལུས་ཡི་དམ་གྱི་ལྷ་ལ་ནན་ཏན་མཛོད། །ཅེས་པས། བསྐྱེད་རིམ་མངོན་བྱང་ལྔས་བསྐྱེད་བྱེད་དགོས་ཏེ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པདྨ་འདབ་མ་འབུམ་ལྡན་གྱི་དབུས་སུ་ཉི་མ་དང་ཟླ་བ། དེའི་སྟེང་དུ་རྡོ་རྗེ་སྔོན་པོ་ལྟེ་བ་ལ་ཧཱུྂ་གིས་མཚན་པ། དེ་ལས་འོད་འཕྲོས་ཚུར་འདུས་ཡོངས་སུ་གྱུར་པ་ལས། རང་ཉིད་འཁོར་ལོ་སྡོམ་པ་ལྷན་ཅིག་སྐྱེས་པར་གྱུར་པ་ནི། སྐུ་མདོག་སྔོན་པོ་ཞལ་གཅིག་ཕྱག་གཉིས། རལ་པའི་ཐོར་གཙུག་ཡིད་བཞིན་གྱི་ནོར་བུ་དང༌། རལ་པའི་ལོགས་གཡས་སུ་སྣ་ཚོགས་རྡོ་རྗེ་དང༌། གཡོན་དུ་ཟླ་བ་ཕྱེད་པ་འཕྱང་བ། ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཐོད་པ་སྐམ་པོ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་འཕྱང་ཞིང༌། ཕྱག་རྒྱ་དྲུག་དང་རུས་པའི་རྒྱན་དྲུག་གིས་སྤྲས་པ། སྟག་གི་པགས་པའི་ཤམ་ཐབས་གསོལ་བ། གར་གྱི་ཉམས་དགུ་དང་ལྡན་པའི་བདག་ཉིད་དུ་གནས་པའི་པང་དུ། རྡོ་རྗེ་རྣལ་འབྱོར་མ་ཞལ་གཉིས་ཕྱག་གཉིས་མས་འཁྱུད་ཅིང༌། ཡུམ་གྱི་རྩ་ཞལ་དམར་མོ་ཁྲོ་ཞལ། སྟེང་ཞལ་ཕག་གི་གདོང་ཅན། ཐོད་པ་སྐམ་པོ་ལྔའི་དབུ་རྒྱན། རློན་པ་ལྔ་བཅུའི་དོ་ཤལ། རྡོ་རྗེ་དང་གྲི་གུག་འཛིན་པས་སྙོམས་པར་འཇུག་པའི་བདག་ཉིད་དུ་བསྒོམ། ཡབ་ཡུམ་གྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཁའི་ཧཱུྂ་ལས་འོད་འཕྲོས་པས། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿས་གཉིས་སུ་མེད་པར་བསྟིམ། སླར་ཡང་ཐུགས་ཁའི་ཧཱུྂ་ལས་འོད་འཕྲོས་དབང་གི་ལྷ་རིགས་ལྔ་སྤྱན་དྲངས། དབང་བསྐུར། དྲི་མ་དག ཆུའི་ལྷག་མ་ཡར་ལུད་པ་ལས། གཙོ་བོ་ལ་མི་བསྐྱོད་པ། ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན་ཅིང༌། དབང་གི་ལྷ་རྣམས་ཀྱང་རང་ཉིད་ལ་ཐིམ་པར་བསྒོམ་སྟེ། ངག་ཏུ་བཟླས་པ་བྱ་བ་ནི། གཙོ་བོའིཉེ་སྙིང༌། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄྄ ཡུམ་གྱི་ཉེ་སྙིང༌། ཨོཾ་བཛྲ་བཻ་རོ་ཙ་ནཱི་ཧུཾ་ཧཱུྂ་ཕཊ྄྄། ཅེས་ཅི་མང་བཟླས་པའི་མཐར། གཙོ་བོའི་ཐུགས་ཀའི་ཧཱུྂཿལས་འོད་འཕྲོས་སྣོད་བཅུད་འོད་དུ་ཞུ་ཡུམ་ལ་ཐིམ། ཡུམ་ཡབ་ལ་ཐིམ། ཡབ་ཐུགས་ཀའི་ཧཱུྂ་ལ་ཐིམ། ཧཱུྂ་ཞབས་ཀྱུ། ཁོག་པ། མགོ་བོ། ཟླ་ཚེས། ཐིག་ལེ། ནཱ་དའི་བར་དུ་ཐིམ་ནས་མི་དམིགས་པའི་ངང་འཇོག དེའི་ངང་ནས་བླ་མའི་རྣལ་འབྱོར་བསྒོམ་པ་ནི། ལྔ་ལྡན་གཞུང་ལས། བླ་མ་སྐུ་བཞིའི་གངས་རི་ལ། །མོས་གུས་ཀྱི་ཉི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །ཅེས་གསུངས་པས། རང་ཉིད་ཡི་དམ་དུ་གནས་པའི་མདུན་གྱི་ནམ་མཁར་སེང་གེ་བརྒྱད་ཀྱི་གདན་གྱི་སྟེང་དུ། པདྨ་ཉི་མ་ཟླ་བའི་གདན་ལ། བླ་མ་བསྟན་པའི་བདག་པོ་སངས་རྒྱས་ཤཱཀྱ་ཐུབ་པ་མཚན་དཔེ་དང་ལྡན་པ། ཕྱག་ས་གནོན་དང་མཉམ་བཞག་གི་སྟེང་དུ་ལྷུང་བཟེད་རིན་པོ་ཆེས་གང་བ་བསྣམས་པ། སྐུ་ལ་གུར་གུམ་སྐུ་ཤ་རིའི་ཆོས་གོས་གསུམ་དང་ལྡན་པ་བསྣམས་པ། དབུའི་གཙུག་གཏོར་ལྟར་མི་མངོན་པ། ཞབས་རྡོ་རྗེའི་དཀྱིལ་མོ་ཀྲུང་གི་བཞུགས་པ་ལ། རྩ་བ་དང་བརྒྱུད་པའི་བླ་མ། སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བར་བསྒོམས་ཏེ། བདུན་རྣམ་དག་དང་མཎྜལ་ཕུལ་ནས། དུས་གསུམ་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ། བླ་མ་རིན་པོ་ཆེའི་སྐུ་ལ་གསོལ་བ་འདེབས། དུས་གསུམ་སངས་རྒྱས་ཐམས་ཅད་ཀྱི་གསུང་གི་ངོ་བོར་གྱུར་པ། བླ་མ་རིན་པོ་ཆེའི་གསུང་ལ་གསོལ་བ་འདེབས། དུས་གསུམ་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ། བླ་མ་རིན་པོ་ཆེའི་ཐུགས་ལ་གསོལ་བ་འདེབས། །ཞེས་གསོལ་བ་བཏབ་པས། བླ་མ་འོད་དུ་ཞུ་ནས་རང་ལ་ཐིམ་པའི་ངང་ནས་མཉམ་གཞག་བསྒོམ་མོ། །ཡང་རང་གི་སྙིང་གི་དབུས་ན་རྩ་བརྒྱད་གནས་པ་དེ། པདྨ་འདབ་བརྒྱད་དུ་བསྒོམ། རུས་པ་རིན་པོ་ཆེའི་ཁྲི། དཀར་ཚིལ་དང་དམར་ཚིལ་ཉི་ཟླའི་གདན་དུ་བསྒོམས་པའི་སྟེང་དུ་ངོ་བོ་རྩ་བའི་བླ་མ་ལ། རྣམ་པ་ལོངས་སྐུ་རྣམ་པར་མཛད། སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་པ་ས་གནོན་དང་གཡོན་མཉམ་བཞག་གི་སྟེང་དུ་ལྷུང་བཟེད་རིན་པོ་ཆེས་གང་བ་བསྣམས་པ། དབུ་རྒྱན་སྙན་རྒྱན་དར་དང་རིན་པོ་ཆེའི་རྒྱན་དུ་མས་སྤྲས་པ། ཞབས་རྡོ་རྗེ་དཀྱིལ་མོ་ཀྲུང་གིས་བཞུགས་པ། སྐུ་ལ་འོད་ཟེར་སྣ་ཚོགས་འཕྲོ་བའི་དཔྲལ་བར་ཟླ་གདན་ལ་ཨོཾ། མགྲིན་པར་པདྨའི་གདན་ལ་ཨཱཿ ཐུགས་ཁར་ཉི་གདན་ལ་ཧཱུྂ་གི་མཐའ་མར། རྩ་བརྒྱུད་བླ་མའི་གསང་མཚན་སྔགས་ཀྱི་ཕྲེང་བས་བསྐོར་བ་བསྒོམས་ནས། བདུན་རྣམ་དག་བྱས་ནས་གསོལ་འདེབས་ནི། རྗེ་ཡིད་བཞིན་ནོར་བུ་གཙུག་གི་རྒྱན། །སྨྲ་བསམ་བརྗོད་མེད་རྒྱལ་བའི་ཐུགས། །མཁྱེན་པའི་ཡེ་ཤེས་ལྔ་དང་ལྡན། །བརྩེ་བའི་བདག་ཉིད་བཀའ་དྲིན་ཅན། །འགྲོ་བ་སྐྱོབ་མཛད་རིན་པོ་ཆེ། །བདག་སེམས་ཉིད་ངང་ནས་གསོལ་བ་འདེབས། །ཆོས་ཉིད་ངང་དུ་བྱིན་གྱིས་རློབས། །སེམས་གདོད་ནས་སྐྱེ་མེད་རྣམ་དག་འདི། །བློ་འདས་ཆོས་སྐུར་རྟོགས་པར་བྱིན་གྱིས་བརླབ་ཏུ་གསོལ། །ཞེས་བརྗོད་ནས་རྩ་བརྒྱུད་བླ་མའི་གསང་མཚན་གྱི་བཟླས་པ་བྱ་བ་ནི། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་བཛྲ་དྷྲྀ་ཀ་སིདྡྷི་ཕ་ལ་་་་་་བླ་མ་རྡོ་རྗེ་འཆང་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན། གུ་རུ་པྲ་ཛྙཱ་བྷ་དྲ་སིདྡྷི་ཕ་ལ་ཧཱུྂ།་་་་་བླ་མ་ཡེ་ཤེས་དངོས་གྲུབ་བཟང་པོ་སྩོལ། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཛྙཱ་ན་སིདྡྷི་ཕ་ལ་་་་་་བླ་མ་ཤེས་རབ་བཟང་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་དྷརྨ་མ་ཏི་སིདྡྷི་ཕ་ལ་་་་་་བླ་མ་ཆོས་ཀྱི་བློ་གྲོས་དངོས་གྲུབ་བཟང་པོ་སྩོལ། ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་བཛྲ་ཀེ་ཏུཿསིདྡྷི་ཕ་ལ་་་་་་བླ་མ་རྡོ་རྗེ་རྒྱལ་མཚན་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་པུཎྱེ་རཏྣ་སིདྡྷི་ཕ་ལ་་་་་་བླ་མ་བསོད་ནམས་རིན་ཆེན་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་བཛྲ་རཱ་ཛཱ་སིདྡྷི་ཕ་ལ་་་་་་བླ་མ་རྡོ་རྗེ་རྒྱལ་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་རཏྣ་ཤྲཱི་བྷ་དྲ་སིདྡྷི་ཕ་ལ་་་་་་བླ་མ་རིན་ཆེན་དཔལ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་པུཎྱེ་ཀཱིརྟི་སིདྡྷི་ཕ་ལ་་་་་་བླ་མ་བསོད་རྣམས་གྲགས་པ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་བཛྲ་ཀཱིརྟི་སིདྡྷི་ཕ་ལ་་་་་་བླ་མ་རྡོ་རྗེ་གྲགས་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་རཏྣ་སིང་ཧ་སིདྡྷི་ཕ་ལ་་་་་་བླ་མ་རིན་སེང་གེ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཀཱིརྟི་པུཎྱེ་སིདྡྷི་ཕ་ལ་་་་་་བླ་མ་གྲགས་པ་བསོད་ནམས་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་བཛྲ་རཏྣ་སིདྡྷི་ཕ་ལ་་་་་་བླ་མ་རྡོ་རྗེ་རིན་ཆེན་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་བཛྲ་རཱ་ཛ་སིདྡྷི་ཕ་ལ་་་་་་བླ་མ་རྡོ་རྗེ་རྒྱལ་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿགུ་རུ་དྷརྨ་རཱ་ཛ་སིདྡྷི་ཕ་ལ་་་་་་བླ་མ་ཆོས་ཀྱི་རྒྱལ་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཨརྠ་རཱ་ཛ་སིདྡྷི་ཕ་ལ་་་་་བླ་མ་དོན་གྲུབ་རྒྱལ་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ག་ག་དྷྭ་ཛ་སིདྡྷི་ཕ་ལ་་་་་་བླ་མ་ནམ་མཁའ་རྒྱལ་མཚན་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཝཱ་གཱི་ཤྭ་ར་དྷྭ་ཛ་སིདྡྷི་ཕ་ལ་་་་་་བླ་མ་ངག་དབང་རྒྱལ་མཚན་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཝཱ་གཱི་ཤྭ་ར་ཀཱིརྟི་སིདྡྷི་ཕ་ལ་་་་་་བླ་མ་ངག་དབང་རྒྱལ་མཚན་དངོས་གྲུབ་བཟང་པོ་སྩོལ། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཝཱ་གཱི་ཤྭ་ར་ཀཱིརྟི་སིདྡྷི་ཕ་ལ་་་་་་བླ་མ་ངག་དབང་གྲགས་པ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་རཏྣ་དྷརྨཱ་དྷྭ་ཛ་ཤྲཱི་བྷ་དྲ་སིདྡྷི་ཕ་ལ་་་་་་བླ་མ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཨོཾ་ཨཱཿ་་་་་སྐུ་དང་གསུང་གི་ས་བོན་གུ་རུ་ཨཱ་ནནྡ་རཏྣ་དྷརྨཱ་དྷྭ་ཛ་ཤྲཱི་བྷ་དྲ་སིདྡྷི་ཕ་ལ་་་་་་བླ་མ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་དངོས་གྲུབ་བཟང་པོ་སྩོལ་ཧཱུྂ།་་་་་ཐུགས་ཀྱི་ས་བོན། ཞེས་བཟླས་པས་བླ་མའི་སྐུ་གསུང་ཐུགས་ཀྱི་ས་བོན་སྔགས་ཕྲེང་དང་བཅས་པ་ལས་འོད་འཕྲོས། ཁམས་གསུམ་གྱི་སེམས་ཅན་ཐམས་ཅད་ལ་ཕོག་པས། སེམས་ཅན་ཐམས་ཅད་ཀྱང་རྣམ་པར་སྣང་མཛད་ཀྱི་སྐུ་དཔག་ཏུ་མེད་པར་གྱུར་བར་བསམ། དེ་ནས་ཕྱི་སྣོད་ཀྱི་བླ་མ་ནང་བཅུད་ཀྱི་བླ་མ་ལ་ཐིམ། ནང་བཅུད་ཀྱི་བླ་མ་སྙིང་ཁའི་བླ་མ་ལ་ཐིམ། དེ་འོད་དུ་ཞུ་ནས་སྙིང་ཁའི་ཧཱུྂ་ལ་ཐིམ། དེ་ནས་ཧཱུྂ་ཞབས་ཀྱུ་ལ་ཐིམ། ཞབས་ཀྱུ་ཁོག་པ་ལ་ཐིམ། ཁོག་པ་མགོ་བོ་ལ་ཐིམ། མགོ་བོ་ཟླ་ཚེས་ལ་ཐིམ། ཟླ་ཚེས་ཐིག་ལེ་ལ་ཐིམ། ཐིག་ལེ་ནཱ་ད་ལ་ཐིམ། ནཱ་ད་མི་དམིགས་པའི་ངང་ལ་མཉམ་པར་བཞག བླ་མ་རྡོ་རྗེ་འཆང་དུ་བསྒོམ་པ་ནི། རང་གི་སྤྱི་བོའི་སྟེང་དུ། པདྨ་དང་ཉི་མའི་གདན་ལ་རྩ་བའི་བླ་མ་འདི་ཉིད་རིགས་དྲུག་པ་རྡོ་རྗེ་འཆང་ཆེན་པོ། སྐུ་མདོག་སྔོན་པོ་བཻ་ཌཱུརྻའི་རྩེ་མོར་ཉི་མའི་འོད་ཀྱི་རེག་པ་ལྟར་སྔོ་ཞིང༌། ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་ཐུགས་ཁར་བསྣོལ་ཐབས་སུ་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། རྡོ་རྗེའི་དཀྱིལ་མོ་ཀྲུང་གི་བཞུགས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂཿཐུགས་ཁའི་ཧཱུྂ་ལས་འོད་ཟེར་འཕྲོས་པས། རང་བཞིན་གྱི་གནས་ནས་རྩ་བརྒྱུད་བླ་མ་ཡི་དམ་ལྷ་ཚོགས། སངས་རྒྱས་བྱང་སེམས་སྤྱན་དྲངས། བླ་མ་དང་གཉིས་སུ་མེད་པར་བསྟིམ། སྐྱབས་གནས་ཀུན་འདུས་པའི་བདག་ཉིད་དུ་སྒོམ་སྟེ། ལུས་ལོངས་སྤྱོད་དགེ་བའི་རྩ་བ། མཎྜལ་ཕྱི་ནང་གསང་གསུམ་གྱི་མཆོད་པ་ཐམས་ཅད་ཀྱིས་མཆོད་དེ། ན་མོ་དུས་གསུམ་འཁོར་འདས་ཀྱི་རྒྱུད་ཡོངས་སུ་གང་བ། བླ་མ་རིན་པོ་ཆེའི་སྐུ་གསུང་ཐུགས་དང༌། བདག་གི་ལུས་ངག་ཡིད་གསུམ་དབྱེར་མི་ཕྱེད་ཅིང༌། ཐ་མི་དད་པའི་མོས་གུས་དང༌། རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། །ཞེས་གསོལ་བ་བཏབ་པས། བླ་མའི་སྐུ་གསུང་ཐུགས་ཀྱི་ཡི་གེ་གསུམ་ལས་འོད་ཟེར་དཀར་པོ་དང་དམར་པོ་སྔོན་པོ་བྱུང་བས། རང་གི་ལུས་ངག་ཡིད་གསུམ་ལ་ཕོག སྡིག་སྒྲིབ་དག སྐུ་གསུང་ཐུགས་ཀྱི་བྱིན་རླབས་ཞུགས། གསང་བ་དང་ཤེས་རབ་ཡེ་ཤེས་ཀྱི་དབང་ཐོབ་པར་བསམ་སྟེ། ཡེ་ཤེས་ཐིག་ལེའི་རྒྱུད་ལས། བླ་མའི་སྐུ་ཡི་དཀྱིལ་འཁོར་དུ། །དབང་བཞི་ཡོངས་སུ་རྫོགས་པར་ཞུས། །རྒྱུད་སྡེའི་དགོངས་པ་གནད་ཀྱི་མཆོག །ས་ལམ་གྱི་རིམ་པ་མ་ལུས་རྫོགས། །ཞེས་པའི་དོན་ཡིན། མཐར་བླ་མ་དེ་ཉིད་འོད་དུ་ཞུ་ནས་རང་ཉིད་ལ་ཐིམ། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་པའི་ངང་ལ་གཞག དེའི་ངང་ནས་བླ་མ་ངོ་བོ་ཉིད་སྐུ་བསྒོམ་པ་ནི། བླ་མ་རིན་པོ་ཆེ་ཆོས་ཀྱི་སྐུ། ལྷུན་གྱིས་གྲུབ་ཅིང་འདུས་མ་བྱས། ངོ་བོ་ཉིད་ཀྱི་རྣམ་པར་དག་པས། སྐུ་གསུང་ཐུགས་ཡོན་ཏན་ཕྲིན་ལས་ཀྱི་བདག་ལ་དབང་བསྐུར་བ་དང༌། བྱིན་གྱིས་རླབས་པ་རྒྱ་ཆེན་པོ་མཛད་དུ་གསོལ། །ཞེས་བརྗོད་ནས། དེ་ཉིད་ཀྱི་ངང་ལས་རྫོགས་རིམ་བསྒོམ་པ་ནི། ལྔ་ལྡན་གཞུང་ལས། སེམས་ཉིད་ཀྱི་ནམ་མཁའ་ཡངས་པ་ལ། །རྣམ་རྟོག་གི་སྤྲིན་ཚོགས་མ་དེངས་ན། །མཁྱེན་གཉིས་ཀྱི་གཟའ་སྐར་མི་བཀྲ་བས། །སེམས་མི་རྟོག་འདི་ལ་ནན་ཏན་མཛོད། །ཅེས་པས། རྣམ་པར་རྟོག་པ་དེངས་ཤིང་སངས་རྒྱས་ཀྱི་ཡོན་ཏན་བསྐྱེད་པར་བྱེད་པ་ལ། རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར། །ཞེས་པས། རྐང་པ་རྡོ་རྗེའི་དཀྱིལ་ཀྲུང༌། ལག་པ་མཉམ་གཞག་ཕྱག་རྒྱ། ལུས་སྲང༌། མིག་རྩེར་ཞེས་པ། མདུན་གྱི་ནམ་མཁར་གཏད་ལ་རྣམ་སྣང་ཆོས་བདུན་ལྡན་གྱི་གནས་པར་བྱ། དམིགས་པ་སེམས་མ་བཅོས་པར་བཞག དེ་ལྟར་བསྒོམས་པས་རྣམ་རྟོག་དག་ཅིང་མི་རྟོག་པ་རྒྱས་པ། ཆོས་སྐུ་ཐོབ་པ་སྟེ། རྗེ་ཏིལླི་པའི་ཞལ་ནས། ལུས་ཀྱི་བྱ་བ་ཡོངས་ཐོང་རྣལ་མར་དལ་བར་སྡོད། །ངག་ལ་སྨྲ་བརྗོད་མ་མང་གྲག་སྟོང་བྲག་ཆ་འདྲ། །སེམས་ལ་ཅི་ཡང་མི་བསམ་ཟླ་ལོའི་ཆོས་ལ་ལྟོས། །མ་བཅོས་གཉུག་མ་ཆོས་སྐུའི་ངང་དུ་ཞོག །བཅིངས་པ་གློད་ན་གྲོལ་བར་ཐེ་ཚོམ་མེད། །དེ་ལྟར་སེམས་ཀྱི་རང་བཞིན་ནམ་མཁའ་འདྲ། །ཆོས་རྣམས་མ་ལུས་དེ་རུ་མ་འདུས་མེད། །ཅེས་གསུངས། མཉམ་གཞག་དེ་ལས་ལངས་ནས། བསྔོ་བ་བྱེད་དགོས་ཏེ། ལྔ་ལྡན་གཞུང་ལས། ཚོགས་གཉིས་ཡིད་བཞིན་གྱི་ནོར་བུ་ལ། །སྨོན་ལམ་གྱིས་བྱི་དོར་མ་བྱས་ན། །དགོས་འདོད་ཀྱི་འབྲས་བུ་མི་འབྱུང་བས། །རྗེས་བསྔོ་བ་འདི་ལ་ནན་ཏན་མཛོད། །ཅེས་པས། མདུན་གྱི་ནམ་མཁར་སེང་གེ་དང་པད་ཟླའི་སྟེང་དུ། བླ་མ་དང་སངས་རྒྱས་བྱང་སེམས་རྣམས་བསྔོ་བའི་དཔང་པོར་བཞུགས་པར་བསྒོམས་ལ། བསྔོ་བ་བདག་དང་འཁོར་འདས་ཞེས་པ། བསྔོ་རྒྱུའི་དགེ་བའི་རྩ་བ་དུས་གསུམ་དུ་བསགས་པ་དང༌། གཤིས་ལ་གནས་པའི་དགེ་རྩ་རྣམས་སོ། །བསྔོ་བ་དེ་སེམས་ཅན་ཐམས་ཅད་ལའོ། །ཐོབ་བྱ་དེ་འབྲས་བུ་རྡོ་རྗེ་འཆང་དུ་བསྔོ་བ་ཡིན་ཏེ། རྡོ་རྗེ་རྒྱལ་མཚན་བསྔོ་བའི་ལེའུ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དང༌། །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ཀྱང་ཀུན་ནས་བཟང་པོར་རེག་གྱུར་ཅིག །ཅེས་པའི་དོན་ནོ། །དེ་ལྟར་རྒྱུའི་རྩ་བ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ། གསང་སྔགས་ཀྱི་སྙིང་པོ་ཡི་དམ་གྱི་ལྷ་བསྒོམ་པ་དང༌། ཡོན་ཏན་གྱི་སྙིང་པོ་བླ་མ་བསྒོམ་པ་དང༌། དོན་གྱི་སྙིང་པོ་ཕྱག་རྒྱ་ཆེན་པོ་བསྒོམ་པ་དང༌། འབྲས་བུའི་སྙིང་པོ་བསྔོ་བ་བྱེད་པ་སྟེ། དམ་པའི་ཆོས་ལྔ་ལྡན་གྱི་ཁྲིད་ཀྱི་རིམ་པའོ། །བསོད་ནམས་རྒྱ་མཚོའི་དཔལ་ལ་ལོངས་སྤྱོད་ཅིང༌། །དོན་གཉིས་འབྲས་བུའི་གོ་འཕང་མཆོག་ཐོབ་པ། །རིམ་གཉིས་ལྔ་ལྡན་གསལ་བྱེད་ནོར་བུའི་ཕྲེང༌། །བསམ་གྲུབ་དཔལ་མོའི་མཚན་ཅན་རྣལ་འབྱོར་དུ། །ཨཱ་ནན་རཏྣ་བདག་གིས་ལྷག་བསམ་གྱི། །དགེ་དོན་འཕེལ་ཕྱིར་བཀོད་དེས་རྒྱལ་དབང་མཆོག་ཉིད་ཐོབ་གྱུར་ཅིག། །།
།ཕྱག་རྒྱ་ཆེན་པོ་ལྔ་ལྡན་ནོར་བུའི་ཕྲེང་བའི་གསལ་བྱེད་ཅེས་བྱ་བ་བཞུགས་སོ།
 །ན་མོ་གུ་རུ། །གང་ཞིག་གདོད་ནས་མ་སྐྱེས་རང་བཞིན་མེད་དང་སྟོང་ཉིད་ཟབ་གསལ་ཆོས་ཀྱི་སྐུ། །མ་འགགས་གློ་བུར་རྟོག་པས་མ་སླད་གར་དགུའི་ཉམས་ལྡན་སྙིང་རྗེ་ཟུང་འཇུག་རྒྱལ་བ་ལོངས་སྤྱོད་རྫོགས། །ཞིང་ཁམས་ཀུན་ཏུ་རང་བཞིན་གནས་རིགས་དུ་མས་གདུལ་བྱའི་སྣང་བརྙན་བསྟན་ནས་སྨིན་དང་གྲོལ་མཛད་སྣ་ཚོགས་སྤྲུལ་པའི་སྐུ། །སྣང་གསུམ་གཅིག་བསྡུས་དཔལ་ལྡན་ཁྱབ་བདག་རྡོ་རྗེ་འཆང་ཆེན་ཉིད་ཀྱི་ངོ་བོ་སྐུ་བཞིའི་བདག་པོ་ཁྱོད་ལ་གུས་ཕྱག་འཚལ། །རྒྱལ་བའི་བཀའ་དང་བསྟན་བཅོས་མཁན་གྱི་མན་ངག་འགྲེལ་པ་དང༌། །རྣལ་འབྱོར་པ་ཡི་མྱོང་རྟོགས་རྟེན་འབྲེལ་མི་བསླུ་ཚད་མ་སྟེ། །ཚད་མ་བཞི་ཡིས་ལེགས་པར་གཏན་ལ་ཕབ་ནས་སྟོན་མཛད་སྙིང་པོའི་དོན། །ལྔ་ལྡན་གསལ་བྱེད་མ་ནོར་གཞུང་བཟང་འདིར་བརྗོད་བྱ། །ཞེས་པས་རྗེ་འཇིག་རྟེན་གསུམ་གྱི་མགོན་པོའི་ཞལ་ནས། བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་དང༌། །བསྔོ་བའི་གནད་དང་རྣམ་པ་ལྔ། །གསུངས་ཏེ་གཞུང་འདི་ལ་མཚན་གྱི་རྣམ་གྲངས་དུ་མ་ཞིག་མཛད་དེ། དེ་ཡང་ལྔ་ལྡན་རྡོ་རྗེའི་ཚིག་རྐང༌། ལྔ་ལྡན་རྟོགས་པའི་མགུར། ལྔ་ལྡན་སྐད་གསང་མ། ལྔ་ལྡན་ཤོག་ཁྲ་མ། ལྔ་ལྡན་དཔེར་བརྗོད་མ་དང༌། དེའི་རྩ་བའི་འགྲེལ་པ་དགེ་བའི་བཤེས་གཉེན་ཆེན་པོ་མཁས་པ་གྲུ་སྐྱ་མོས་མཛད་པའི་ཐེག་ཆེན་བསྟན་པའི་སྙིང་པོ་ལས། རྣམ་དག་དོན་དམ་སྟོན་པ་བདེ་གཤེགས་གསུང༌། །བླ་མའི་དྲིན་ཐོབ་དབེན་པར་ཆོས་བཞི་བསམ། །བསླབ་བྱ་རྣམ་བཞི་མ་ཉམས་བསྟན་པའི་སྲོག །བསྒོམ་བྱའི་ཆོས་ལྔ་འབྲས་བུས་འདི་དོན་རྫོགས། །ཞེས་པས། རྒྱལ་བའི་བཀའ་ཚད་མ་ལས་བྱུང་ཞིང༌། བརྒྱུད་པ་ཆུ་བོ་གསུམ་འདྲེས་ཀྱི་དོན་ཏེ། སྟོན་པ་ཡང་དག་པར་རྫོགས་པའི་སངས་རྒྱས་ཀྱི་བཀའ་འཁོར་ལོ་གསུམ་གྱི་ནང་ནས་ངེས་དོན་འཁོར་ལོ། དེའི་ནང་ནས་སྙིང་པོའི་མདོ་བཅུ། དེ་ཡང་ཐེག་པ་ཆེན་པོ་རྒྱུད་བླ་མའི་དགོངས་པ། རྡོ་རྗེའི་གནས་བདུན་ལས་འདི་སྐད་ཅེས་བཤད། སངས་རྒྱས་ལས་ཆོས་ཆོས་ལས་འཕགས་པའི་ཆོགས། །ཚོགས་ལས་སྙིང་པོ་ཡེ་ཤེས་ཁམས་འཐོབ་སྟེ། །ཡེ་ཤེས་དེ་ཐོབ་བྱང་ཆུབ་མཆོག་ཐོབ་གཙོ། །ཞེས་གསུངས་པའི་དོན་ལྔ་ལྡན་ཏེ། གང་ཟག་ལས་མཉན་པར་བྱ་ཞེས་བླ་མའི་མན་ངག་དབེན་པར་ཆོས་བཞི་བསམ་པ་ནས། བསླབ་བྱའི་ཆོས་བཞི་དང་བསྒོམ་བྱའི་ཆོས་ལྔའོ། །དེ་ཡང་རང་འགྲེལ་ལས། ཤེས་བྱ་ཉི་མ་ལྟ་བུའི་ཆོས་བཞིས་ཕྱིའི་སྒྲོ་འདོགས་གཅོད། བསམ་བྱ་བདུད་རྩི་ལྟ་བུའི་ཆོས་བཞིས་སྣོད་ཀྱི་སྐྱོན་སེལ་བ། བསླབ་བྱ་གསེར་འགྱུར་གྱི་རྩི་ལྟ་བུའི་ཆོས་བཞིས་བསྟན་པའི་དོན་བསྒྲུབ་པ། བསྒོམ་བྱ་འབྲས་བུ་དོན་གྱི་ཆོས་ལྔས་བསྟན་པའི་དོན་བསྡུ་བ་དང་ལྔའོ་ཞེས་སོ། །དེ་ལ་ཤེས་པར་བྱ་བ་ལམ་གྱི་རྩ་བ་བླ་མ་བསྟེན་པ་དང་གཅིག བསྟེན་ཚུལ་དང་གཉིས། མཉེས་པ་བསྒྲུབ་པ་དང་གསུམ། ངག་ལས་ཐོས་བསམ་སྒོམ་གསུམ་དང་བཞིའོ། །བསམ་བྱ་ལ་བཞི་སྟེ། ཚེ་འདི་ལ་ཞེན་པའི་གཉེན་པོར་མི་རྟག་པ་བསྒོམ་པ། སྙོམས་ལས་དང་ལེ་ལོའི་གཉེན་པོ་དལ་འབྱོར་རྙེད་དཀའ་བསམ་པ། སྲིད་པ་ལ་བདེ་བར་ཆགས་པའི་གཉེན་པོར་འཁོར་བའི་ཉེས་དམིགས་བསམ་པ། རང་གི་ལུས་དོན་ཡོད་པར་བྱ་བའི་ཕྱིར་དུ་ཐར་པའི་ཕན་ཡོན་བསྒོམ་པའོ། །བསླབ་བྱ་ལ་བཞི་སྟེ། སྐྱབས་སུ་འགྲོ་བ་རྩོམ་བྱེད་དུ་བྱས་ཏེ། སྐྱབས་འགྲོའི་བསླབ་བྱ། སོ་ཐར་བསླབ་བྱ། གསང་སྔགས་བསླབ་བྱ་དང་བཞིའོ། །བསྒོམ་བྱ་ལ་ལྔ་སྟེ། རྒྱུའི་སྙིང་པོ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ། གསང་སྔགས་ཀྱི་སྙིང་པོ་ཡི་དམ་གྱི་ལྷ་བསྒོམ་པ། ཡོན་ཏན་གྱི་སྙིང་པོ་བླ་མ་བསྒོམ་པ། དོན་གྱི་སྙིང་པོ་ཕྱག་རྒྱ་ཆེན་པོ་བསྒོམ་པ། འབྲས་བུའི་སྙིང་པོ་བསྔོ་བ་བྱེད་པ་དང་ལྔའོ། །འདི་དག་གི་དོན་མན་ངག་ལ་བརྟེན་ཏེ། ཉམས་སུ་ལེན་པ་སྔོན་འགྲོ་དངོས་གཞི་རྗེས་སོ། །དང་པོ་གཉིས་ནི། ཐུན་མོང་དང་ཁྱད་པར་རོ། །དང་པོ་ལམ་ལོག་པ་ལས་སྐྱོབ་པར་བྱེད་པ་དཀོན་མཆོག་སྐྱབས་འགྲོའི་ཁྲིད། ལམ་གྱི་སྒྲིབ་པ་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་བཟླས་དང་ཡི་གེ་བརྒྱ་པའི་ཁྲིད། ལམ་གྱི་ཚོགས་རྫོགས་པར་བྱེད་པ་མཎྜལ་གྱི་ཁྲིད་དང་གསུམ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དངོས་གཞིར་སྟོན་པས་འདིར་མི་སྟོན།།  ༈  །།དེ་ལ་དང་པོར་རང་ལུས་བསམ་གཏན་གྱི་ཡན་ལག་ལྔས་བདེ་བར་གནས་པའི་ངང་ནས། འདུས་བྱས་ཐམས་ཅད་མི་རྟག་པར་བསྒོམས་ཏེ། མཚན་མ་བཟང་པོའི་མདོ་ལས། སང་ཙམ་འཆི་འམ་སུས་ཤེས་ཀྱི། །དེ་རིང་ཉིད་ནས་བཏུད་དེ་བྱ། །འཆི་བདག་སྡེ་ཆེན་དེ་དང་ནི། །བདག་ཉིད་བཤེས་པ་མ་ཡིན་ནོ། །ཞེས་གསུངས་པ་ལྟར་བསྒོམ། དལ་འབྱོར་ཐོབ་པར་དཀའ་བ་བསྒོམ་པ་ནི། སློབ་དཔོན་ཆེན་པོ་ཞི་བ་ལྷའི་ཞལ་ནས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུས་དོན་གྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་ནས་ཡང་དག་འབྱོར་པར་ག་ལ་འགྱུར། །ཞེས་པའི་དོན་བསྒོམ། འཁོར་བའི་ཉེས་དམིགས་བསམ་པ། མདོ་སྡེ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། །ཡི་དྭགས་བཀྲེས་དང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །ལྷ་རྣམས་བག་མེད་པ་ཡིས་ཉམས། །ལྷ་མིན་འཐབ་དང་རྩོད་པས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་གསུངས་པ་ལྟར་སྙིང་པོ་མེད་པར་བསྒོམ། ཐར་པའི་ཕན་ཡོན་བསྒོམ་པ་མགོན་པོ་ཀླུ་སྒྲུབ་ཀྱི་ཞལ་ནས། ལུས་ཀྱི་སྒོ་ནས་རྣམ་པ་གསུམ། །ངག་གི་རྣམ་པ་བཞི་དག་དང༌། །ཡིད་ཀྱི་སྒོ་ནས་རྣམ་པ་གསུམ། །ཆང་མི་འཐུང་དང་འཚོ་བ་བཟང༌། །རྣམ་མི་འཚེ་དང་གུས་སྦྱིན་དང༌། །མཆོད་འོས་མཆོད་དང་བྱམས་པ་སྟེ། །མདོར་ན་ཆོས་ནི་འདི་ཡིན་ནོ། །ཆོས་འདིས་ངན་སོང་ལས་ཐར་ཏེ། །བདེ་བར་རྒྱལ་སྲིད་ཐོབ་པར་འགྱུར། །མི་ཡི་ཆོས་ལུགས་ལེགས་སྤྱད་ན། །ལྷ་ཡུལ་བགྲོད་པར་ཐག་མི་རིང༌། །འཛེགས་ན་ཐར་པ་གམ་ན་གནས། །ཞེས་གསུངས་པས་མི་ཆོས་བཅུ་དྲུག་བསྒོམ་པར་བྱའོ། །དེ་ལྟར་ཕན་ཡོན་ལ་བྲོད་པ་དང་ཉེས་དམིགས་ལ་འཇིགས་པ་བསྐྱེད། འཁོར་བའི་སྡུག་བསྔལ་ལས་ཐར་ཞིང་ཐར་པའི་ཕན་ཡོན་ཐོབ་པར་བྱེད་པ་ལ། དཀོན་མཆོག་ལ་སྐྱབས་སུ་འགྲོ་ཞིང་སེམས་བསྐྱེད་འདི་ལྟར་བྱ་སྟེ། ཆོས་རྗེའི་ཞལ་ནས། ཁྱད་པར་རྣམ་པ་གསུམ་གྱི་ཁྱད་པར་གྱི་སྐྱབས་སུ་འགྲོ་དགོས་གསུངས། དེ་ལ་སྐྱབས་གནས་ཀྱི་ཁྱད་པར་བླ་མ་ཡི་དམ། དཀོན་མཆོག་རིན་པོ་ཆེ་རྣམ་པ་གསུམ། དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་སོ། །བསམ་པའི་ཁྱད་པར་སེམས་ཅན་ཐམས་ཅད་ལ་ལྷག་པའི་བསམ་པ་བསྐྱེད་པའོ། །དུས་ཀྱི་ཁྱད་པར་བྱང་ཆུབ་སྙིང་པོ་ལ་མཆིས་ཀྱི་བར་དུ་སྐྱབས་སུ་འགྲོ་བའོ། །དེ་ནས་མདུན་གྱི་ནམ་མཁར་ཁྲི་བཀོད་པ་མཆོག་དང་ལྡན་པའི་སྤོ་ལ་སྐྱབས་ཡུལ་རྣམས་གསལ་བཏབ། ཡན་ལག་བདུན་པ་ཕུལ། ངག་ཏུ་འདི་སྐད་བརྗོད་པར་བྱ་སྟེ། བདག་གཞན་མ་ཚོགས་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལ་འདྲེན་པ་ཞུ། ཡི་དམ་ལ་རྒྱུད་བྱིན་གྱིས་བརློབ་པར་ཞུ། སངས་རྒྱས་ལ་སྟོན་པ་ཞུ། ཆོས་ལ་ལམ་ཞུ། དགེ་འདུན་ལ་གྲོགས་ཞུ། དཔའ་བོ་མཁའ་འགྲོ་ལ་དངོས་གྲུབ་ཞུ། ཆོས་སྐྱོང་སྲུང་མ་ལ་བར་ཆད་ཞི་བ་ཞུ་སྙམ་པ་ངག་ཏུ་འདོན་ཞིང་ཡིད་ལ་བསམས་ནས། དུས་ད་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ། མཁྱེན་བརྩེ་ནུས་པའི་བདག་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་དམ་པའི་ཆོས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་ཞིང༌། རྫུ་འཕྲུལ་གྱི་ཞབས་དང་ལྡན་པ་རྣམས་ལ་སྐྱབས་སུ་མཆིའོ། །ཞེས་དཀོན་མཆོག་གི་ཡོན་ཏན་རྗེས་སུ་དྲན་པའི་སྒོ་ནས་བྱ་ཞིང༌། འདོད་དོན་གསོལ་བ་འདེབས་པ་ནི། མི་རྟག་རྒྱུད་ལ་སྐྱེ་བར་བྱིན་གྱིས་རློབས། རྐྱེན་ངན་གྲོགས་སུ་འཆར་བར་བྱིན་གྱིས་རློབས། རྟོགས་པས་བདག་རྒྱུད་གྲོལ་བར་བྱིན་གྱིས་རློབས། ཐུགས་རྗེས་གཞན་རྒྱུད་སྨིན་པར་བྱིན་གྱིས་རློབས། མོས་གུས་དམ་བཅའ་བརྟན་པར་བྱིན་གྱིས་རློབས། རྟེན་འབྲེལ་ཐབས་ལ་མཁས་པར་བྱིན་གྱིས་རློབས། འབྲེལ་ཚད་དོན་དང་ལྡན་པར་བྱིན་གྱིས་རློབས། བསྐྱེད་རྫོགས་ཀྱི་ཏིང་ངེ་འཛིན་རྒྱུད་ལ་སྐྱེ་བར་བྱིན་གྱིས་རློབས། བདག་གི་རྒྱུད་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ཞེས་སྐྱབས་ཡུལ་རྣམས་རང་ལ་བསྟིམ་སྟེ་སེམས་ཉིད་ངལ་བསོའི་རིམ་པ་ཕྱག་རྒྱ་ཆེན་པོའི་འདེབས་དང་པོ་ལ་མཉམ་པར་བཞག་པར་བྱའོ།།  ༈  །།ཡང་སེམས་ཅན་ཐམས་ཅད་སངས་རྒྱས་ཐོབ་པར་བྱ། དེའི་ཆེད་དུ་བཅོམ་ལྡན་འདས་རྡོ་རྗེ་སེམས་དཔའི་སྒོམ་བཟླས་བྱ་སྙམ་དུ་སེམས་བསྐྱེད། རང་གི་སྤྱི་བོར་པདྨ་དང་ཟླ་བའི་དཀྱིལ་འཁོར་ཉ་ཡོངས་སུ་གང་བའི་དབུས་སུ། རྡོ་རྗེ་དཀར་པོ་ཧཱུྂ་གིས་མཚན་པ་དེ་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་གངས་རིའི་རྩེར་ཉི་མའི་འོད་ཀྱིས་རེག་པ་ལྟར་དཀར་བ་ཞབས་ཕྱེད་སྐྱིལ་གྱི་གཡས་པའི་མཐེ་བོང་རང་གི་ཚང་བུག་ཏུ་ཟུག་པ། ཕྱག་གཉིས་ཀྱི་གཡས་རྡོ་རྗེ་ཐུགས་ཀར་འཛིན་ཅིང་གཡོན་དྲིལ་བུ་དཀུར་བརྟེན་པ། རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ། དེའི་ཐུགས་ཀར་ཟླ་བའི་དབུས་སུ་ཧཱུྂ་ལ་ཡི་གེ་བརྒྱ་པའི་སྔགས་ཀྱིས་བསྐོར་བའི་ཧཱུྂ་ལས་འོད་འཕྲོས། སེམས་ཅན་གྱི་སྒྲིབ་པ་སྦྱངས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་བདུད་རྩིའི་རྒྱུན་བཀུག་ཧཱུྂ་ལ་ཐིམ། དེ་ལས་བདུད་རྩིའི་རྒྱུན་བབ་སྐུའི་དབྱིབས་རྒྱུད་ཞབས་གཡས་པའི་མཐེ་བོང་གི་རྩེ་ནས་བབ། རང་གི་སྤྱི་བོའི་ཚངས་བུག་ཏུ་ཞུགས། ལུས་ལ་ཐིམ་པས་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ། ཉེས་ལྟུང་གི་ཚོགས་ཐམས་ཅད་དག བདུད་རྩིའི་རྒྱུན་མས་ཡར་འཁྱིལ་ལུས་ཐམས་ཅད་གང་སྟེ། རྡོ་རྗེ་སེམས་དཔའི་སྐུར་གྱུར་པར་བསྒོམས་ལ། སྤྱི་བོ་རྡོ་རྗེ་སེམས་དཔའི་ཐུགས་ཀར་ཧཱུྂ་ལ་སྔགས་ཀྱིས་བསྐོར་བ་ལ་དམིགས་ཏེ། བཟླས་པ་འདི་ལྟར་བྱ། ཨོཾ་རྡོ་རྗེ་སེམས་དཔའ་བདག་ལ་བྱིན་གྱིས་རློབས། །བདག་ལ་བརྟེན་དགྱེས་དགྱེས་ཤིང་དགྱེས་པར་མཛོད། །བདག་ལ་དངོས་གྲུབ་ཐམས་ཅད་རབ་ཏུ་སྩོལ། །ལས་ཀུན་ལ་ཡང་བདག་སེམས་ངེས་ལེགས་མཛོད། །ཧཱུྂ་ཧཱུྂ་ཧ་ཧ་ཧ་ཧ་ཧོ། །བཅོམ་ལྡན་དེ་བཞིན་གཤེགས་ཀུན་གྱིས། །རྡོ་རྗེའི་བར་དུ་བདག་ནི་རྣམ་གྲོལ་མཛོད། །རྡོ་རྗེ་སེམས་དངོས་དམ་ཚིག་སེམས་ཆེ། ཨཱཿ །སྔགས་སུ་བཟླ་ན། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟ་ཾཤྲེ་ཡཾཿཀུ་རུ་ཧཱུྂ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱཱཿ ཞེས་བཟླས་པར་བྱའོ། །ཐུན་བར་དུ། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་གསོལ་བ་བཏབ་པས། །བཅོམ་ལྡན་འདས་ཀྱི་ཞལ་ནས། །ཁྱོད་ཀྱི་སྡིག་སྒྲིབ་ངས་དག་པར་བྱའོ། །ཞེས་གནང་བ་སྦྱིན་པར་བསམས་ལ། བཅོམ་ལྡན་འདས་རང་ཉིད་ལ་ཐིམ་པར་བསམ་སྟེ། སྣང་སྟོང་ཟུང་འཇུག་རྡོ་རྗེ་སེམས་དཔའི་དོན་ལ་མཉམ་པར་བཞག་གོ།  ༈  །།གསུམ་པ་ཚོགས་རྫོགས་པར་བྱེད་པ་མཎྜལ་ལ་གཉིས་ཏེ། སྒྲུབ་པའི་མཎྜལ་དང་མཆོད་པའི་མཎྜལ་ལོ། །རབ་རིན་པོ་ཆེའི་མཎྜལ། འབྲིང་ཤིང་རྡོ་སོགས་ཏེ། རིན་པོ་ཆེ་ཡིན་ན་དཔངས་སུ་སོར་བཞི་ཡན་ཆད་འབུལ་དུ་རུང༌། ས་ཤིང་ལ་སོགས་ཡིན་ན་འཁྲུ་གང་ལས་ཆུང་བ་འབུལ་དུ་མི་རུང་སྟེ། དེ་ལྟར་མཎྜལ་གང་ཡིན་ཡང་རྒྱུ་དང་དབྱིབས་ཕུན་སུམ་ཚོགས་དགོས་ཏེ། ཞིང་ཁམས་དག་པར་སྐྱེ་བའི་དགོས་པ་ཡོད། དེ་ལྟར་མཎྜལ་གཡོན་དུ་བཟུང༌། རྒྱན་གཡས་པས་བཟུང་ནས་མཎྜལ་ཕྱི་སྟེ། མཎྜལ་རྡུལ་དང་བྲལ་བ་བཞིན་དུ། སེམས་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་དག་པར་བསམ་ལ་དབུས་སུ་ཚོམ་བུ་གཅིག་དགོད། གདན་བཀོད་པ་མཆོག་དང་ལྡན་པའི་སྤོ་ལ། སངས་རྒྱས་ཐམས་ཅད་འདུས་པའི་སྐུ་བླ་མ་རྡོ་རྗེ་འཆང་གི་རྣམ་པ་ལ་བརྒྱུད་པའི་ཚོགས་ཀྱིས་བསྐོར་ནས་བཞུགས་པར་བསམ། མདུན་དུ་གདན་བཀོད་པའི་སྟེང་དུ་ཡི་དམ་ལྷ་ཚོགས། གཡས་ཀྱི་གདན་གྱི་སྟེང་དུ་སངས་རྒྱས་དཀོན་མཆོག རྒྱབ་ཀྱི་གདན་གྱི་སྟེང་དུ་ཆོས་དཀོན་མཆོག གཡོན་གྱི་གདན་གྱི་སྟེང་དུ་དགེ་འདུན་དཀོན་མཆོག བར་ཐམས་ཅད་དུ་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་བཞུགས་པར་བསམས་ཏེ། ཏིང་ངེ་འཛིན་རྒྱལ་པོའི་མདོ་ལས། ཇི་ལྟར་མི་གང་འགྲོ་དང་འཆག་དང་འདུག་པ་དག །ཐུབ་མཆོག་ཟླ་བ་ཡིད་ལ་དྲན་བྱེད་པ། །དེ་ཡི་མདུན་ན་ཐུབ་པ་རྟག་ཏུ་བཞུགས། །དེ་ནི་རྒྱ་ཆེན་མྱ་ངན་འདའ་བར་འགྱུར། །ཞེས་གསུངས་པས། མངོན་སུམ་དུ་བཞུགས་པར་བསྒོམས་པ་ལ། མཆོད་པའི་མཎྜལ་འབུལ་བ་ནི། མཎྜལ་གཞན་ཡོད་ན་སྟེགས་བུའམ་བ་གམ་སོགས་ལ་བཞག མེད་ན་ཚོགས་རྟེན་མདུན་གྱི་ནམ་མཁར་བཞུགས་པར་དམིགས་ལ། མཎྜལ་དེ་ཉིད་ལེགས་པར་ཕྱིས་ཏེ། དབུས་སུ་རི་བོ་མཆོག་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཉི་མ་ཟླ་བ། དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་ཕྱུར་བུར་གཏམས་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བ། མཆོད་པའི་སྤྲིན་ཕུང་བསམ་གྱིས་མི་ཁྱབ་པར་མོས་ལ་ངག་ཏུ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །རི་རབ་གླིང་བཞིས་ལེགས་པར་བརྒྱན་པ་འདི། །སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་རྣམ་དག་ཞིང་ལ་སྤྱོད་པར་ཤོག །གུ་རུ་ཨི་དམ་རཏྣ་མཎྜལ་ཀཾ་ནིརྻ་ཏ་ཡ་མི། ཡང་བླ་མ་ཡི་དམ་བདག་གི་ལུས་ལོངས་སྤྱོད་དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ལྷ་འཕགས་པ་དཀོན་མཆོག་གསུམ། བདག་གི་ལུས་ལོངས་སྤྱོད་དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ་ལོ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་རྣམས་བདག་གི་ལུས་ལོངས་སྤྱོད་དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ་ལོ། །ཞེས་གསོལ་བ་མང་དུ་བཏབ། དེའང་ཚོགས་རྫོགས་པར་བྱེད་པ་མཎྜལ་འདི་གལ་ཆེ་སྟེ། རྒྱལ་བའི་ཡུམ་ལས། ཇི་སྲིད་དགེ་བའི་རྩ་བ་མ་རྫོགས་པར། །དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། །ཅེས་གསུངས་སོ། །དེ་ནས་ཚོགས་རྟེན་རྣམས་རང་ལ་བསྟིམ། དབྱེར་མེད་ཟབ་མོའི་དོན་ལ་མཉམ་པར་བཞག་པར་བྱའོ།།  ༈  །།གཉིས་པ་ཁྱད་པར་གྱི་སྔོན་འགྲོ་ལ་གསུམ་སྟེ། བྱམས་པ་དང་སྙིང་རྗེ་བྱང་ཆུབ་སེམས་སོ། །དེ་ཡང་རྗེ་རིན་པོ་ཆེའི་ལྔ་ལྡན་དཔེར་བརྗོད་མ་ལས། བྱམས་དང་སྙིང་རྗེའི་རྟ་ཕོ་ལ། །གཞན་ཕན་གྱི་དཀྱུས་ཐོག་མ་བཅད་ན། །ཁྲོམ་ལྷ་མིའི་འོར་ཆེ་མི་འབྱུང་བས། །སེམས་སྔོན་འགྲོ་འདི་ལ་ནན་ཏན་མཛོད། །ཅེས་གསུངས་པ། དང་པོ་ལ་བདུན་ནོ། །བྱམས་པ་མ་སྐྱེས་པ་སྐྱེ་བར་བྱེད་པའི་རྒྱུ། བྱམས་པའི་ངོ་བོ། བྱམས་པའི་བྱེད་ལས། བྱམས་པའི་བོགས་འདོན། མ་བསྒོམས་པའི་ཉེས་དམིགས། བསྒོམས་པའི་ཕན་ཡོན། ཐོབ་བྱ་འབྲས་བུའོ། །དང་པོ་སྐྱེ་བར་བྱེད་པའི་རྒྱུ་བྱས་པ་ཤེས་གཟོའི་དྲིན་ལས་ཏེ། ལུས་སེམས་སྐྲུན་པའི་ཕ་མ། རྣམ་དག་ཁྲིམས་ལ་བཀོད་པའི་མཁན་སློབ། བླང་དོར་གསལ་བར་སྟོན་པའི་སློབ་དཔོན་རྣམས་ཀྱི་དྲིན་དྲན་པར་བྱས་ལ། ཁྱད་པར་དུ་མ་དྲིན་ཆེ་སྟེ། ཇི་ལྟ་བུ་ཞེ་ན། རི་རབ་ཙམ་གྱི་ཟས་བྱིན། ལྷོ་སྤྲིན་ཙམ་གྱི་གོས་སྐོན། རྒྱ་མཚོ་ཙམ་གྱི་ནུ་ཞོ་བླུད་པས་བྱམས་པ་སྒོམ་པའི་རྒྱུ་ཡིན་ནོ། །བྱམས་པའི་ངོ་བོ་ནི། བྱམས་པ་གཅེས་ཕྲུག་མཐོང་ན་སྐྱེ། །སྙིང་རྗེ་མཛེ་ཕོའི་མདུན་དུ་སྐྱེ། །དགའ་བ་བཤེས་དང་འཕྲད་ན་སྐྱེ། །བཏང་སྙོམས་གཉིད་ཀྱི་བར་དུ་སྐྱེ། །གསུངས་པས། །བྱམས་པའི་ངོ་བོ་བྱམས་ལྷང་གི་སོང་ནས་འབྲལ་སྙིང་མི་འདོད་པ་ཞིག་འབྱུང་ངོ༌། །དེ་ཉིད་ངོ་བོ་ཡིན། བྱམས་པའི་བོགས་འདོན་ལ་གཉིས་ཏེ། རྩ་བའི་མ་ལ་བསྒོམ་པ་དང༌། སེམས་ཅན་ཐམས་ཅད་ལ་སྤེལ་ཏེ་བསྒོམ་པའོ། །མ་ལ་དྲིན་དྲན་པར་བྱས་ལ། བདེ་བ་དང་ལྡན་པར་གྱུར་ཅིག་སྙམ་དུ་བསྒོམས་པས། སྒོམ་པ་མ་ཡིན་གོམས་པ་ཡིན། །གོམས་དེ་བདག་ལ་རག་ལས་པས། །རྒྱུན་ཆད་མེད་པར་མཉམ་པར་བཞག །ཅེས་གསུངས་པས། །གོམས་པའི་མོད་ལ་བྱམས་པའི་ངོ་བོ་ཤར་ཡང༌། དེ་ནས་བོགས་འདོན་པ། སེམས་ཅན་ཐམས་ཅད་ཕ་མ་བྱས་ཤིང་དྲིན་ཆེ་སྟེ། མདོ་རང་ནས། ནམ་མཁའི་མཐར་ཐུག་གྱུར་པའི་སེམས་ཅན་རྣམས། །གང་གི་ཕ་མར་མ་གྱུར་གཅིག་ཀྱང་མེད། །ཅེས་གསུངས་པས། རྩ་བའི་མ་ལ་ཇི་ལྟར་བསྒོམས་པ་ལྟར་བསྒོམས་པས་སྐྱེ་ཞིང༌། མ་སྐྱེས་ན་རྩ་བའི་མ་ལ་བསྒོམ། མ་ལ་སྐྱེས་པ་དེ་ཡང་སྤེལ་ལ་ཤར་ལྷོ་ནུབ་བྱང་ཕྱོགས་མཚམས་ཐམས་ཅད་ཀྱི་སེམས་ཅན་ལ་བོགས་འདོན་ནོ། །བྱེད་ལས་ནི་འགལ་རྐྱེན་ཐམས་ཅད་ཟློག་པ་བྱམས་སྙིང་རྗེ་སྟེ། བདུད་སྡིག་ཅན་གྱིས་བཅོམ་ལྡན་འདས་ལ་གསོལ་པ། ཁྱོད་ཀྱི་རལ་གྲི་འཁོར་ལོ་མདུང་ཐུང་དག་གིས་མིན། །བྱམས་པའི་མཚོན་གང་ཡིན་པས་ཁྱོད་ཉིད་རྒྱལ། །སྙིང་རྗེའི་མཚོན་གང་ཡིན་པས་ཁྱོད་ཉིད་རྒྱལ། །ཞེས་དང༌། བྱེད་ལས་མཐུན་ཕྱོགས་བཀྲ་ཤིས་དང་བདེ་ལེགས་ཐམས་ཅད་འབྱུང་བ་སྟེ། རྒྱལ་པོ་བྱམས་པའི་སྟོབས་བཞིན་ནོ། །མ་བསྒོམས་པའི་ཉེས་དམིགས་རྗེ་བཙུན་མི་ལའི་ཞལ་ནས། བྱམས་དང་སྙིང་རྗེ་མ་བསྒོམས་ན། །ཐེག་པ་དམན་པར་གོལ་བའི་རྒྱུ། །ཐབས་བྱང་ཆུབ་ཀྱི་སེམས་ལ་འབད་ཀྱང་འཚལ། །ཞེས་སོ། །བསྒོམས་པའི་ཕན་ཡོན་ནི། དབུ་མ་རིན་ཆེན་ཕྲེང་བ་ལས། ལྷ་མིས་བྱམས་པར་འགྱུར་བ་དང༌། །དེ་དག་ཀྱང་ནི་བསྲུང་བ་དང༌། །ཡིད་བདེ་བ་དང་བདེ་མང་དང༌། །དུག་དང་མཚོན་གྱིས་གནོད་མེད་དང༌། །འབད་པ་མེད་པར་དོན་ཐོབ་དང༌། །ཚངས་པའི་འཇིག་རྟེན་སྐྱེ་འགྱུར་ཏེ། །གལ་ཏེ་གྲོལ་བར་མ་གྱུར་ཀྱང༌། །བྱམས་ཆོས་ཡོན་ཏན་བརྒྱད་ལྡན་འཐོབ། །ཅེས་སོ། །སྙིང་རྗེའི་དམིགས་པའང་རྩ་བའི་མ་ལ་སྡུག་བསྔལ་བྲལ་འདོད་ཀྱི་དམིགས་པ་བསྒོམས་པས་སྙིང་རྗེའི་ངོ་བོ། ཇོ་བོ་རྗེའི་སྐྱེས་བུ་ཆེན་པོའི་ལུང་ལས། རང་རྒྱུད་རྟོགས་པའི་ཤེས་རབ་ཀྱིས། །གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། །སྐྱེས་བུ་དེ་ནི་ཆེན་པོར་འདོད། །ཅེས་སོ། །རང་ཉིད་སྡུག་བསྔལ་ལས་གྲོལ་བར་འདོད་པ་བཞིན། སེམས་ཅན་ཐམས་ཅད་ཀྱི་སྡུག་བསྔལ་དག་པར་འདོད་པ་ནང་ནས་ཤར་ཏེ། བོགས་འདོན་གནོད་བྱེད་ལ་བསྒོམ། དེ་ལ་སྐྱེ་བར་དཀའ་བ་ཡིན་ཏེ། གནོད་བྱེད་ལ་མནར་སེམས་ཀྱི་དངོས་པོ་དགུ་དང་ལྡན་པས་སྐྱེར་མི་བཏུབ་སྟེ། དེ་ཉིད་ལ་དམིགས་པ་བསྐོར་ནས་དགྲ་གཉེན་རིས་ཆད་ཀྱི་བསམ་པ་མ་དག་གི་བར་དུ་བསྒོམས་པས། བྱེད་ལས་ནི། སྙིང་རྗེ་པདྨ་དཀར་པོ་ལས། བྱང་ཆུབ་སེམས་དཔའ་ཆོས་གཅིག་དང་ལྡན་ན་དེའི་རྟག་ཏུ་སངས་རྒྱས་ཀྱི་ཆོས་ཐམས་ཅད་མཆིས་པར་འགྱུར། ཆོས་གཅིག་པོ་གང་ཞེ་ན། འདི་ལྟ་སྟེ་སྙིང་རྗེ་ཆེན་པོའོ། །ཞེས་སོ། །ཐོབ་བྱ་འབྲས་བུ་ནི། རྗེ་ཕག་མོ་གྲུ་པའི་ཞལ་ནས། །བྱམས་པའི་ཆུ་བོ་མི་གཅོད་ཅིང༌། །སྙིང་རྗེའི་རྩ་བ་རབ་བརླན་ཏེ། །བྱམས་སེམས་ལྗོན་ཤིང་རབ་རྒྱས་ནས། །ཉམས་རྟོགས་འབྲས་བུ་སྨིན་གྱུར་ཅིང༌། །ས་བཅུའི་མེ་ཏོག་རྒྱས་གྱུར་ནས། །དོན་གཉིས་འབྲས་བུ་སྨིན་མཛད་གསོལ། །ཞེས་མངོན་མཐོའི་ཡོན་ཏན་གཉིས་འཐོབ་སྟེ། ངེས་ལེགས་ཀྱི་ཡོན་ཏན་མ་ཐོབ་པས། རྗེ་སྒམ་པོ་པའི་ཞལ་ནས། རེ་ཞིག་སྔོན་འགྲོ་བདེ་བས་ཏེ། །ངེས་པར་འདོད་པ་ཐར་པ་ཡིན། །གསུངས་པས། ལྷ་མིའི་གོ་འཕང་ཐོབ་ཀྱང་འཁོར་བ་ལས་མ་འདས་པས། དེས་ན་བྱང་ཆུབ་ཀྱི་སེམས་བསྒོམ་པར་བྱ་སྟེ། སློབ་དཔོན་ཆེན་པོ་ཞི་བ་ལྷའི་ཞལ་ནས། བྱང་ཆུབ་སེམས་ནི་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡིས། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་པས། དང་པོར་སྨོན་པའི་སེམས་བསྐྱེད་བསྒོམ་པ་ནི། བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པའི་བདུད་དང་བདུད་ཀྱི་དཀྱིལ་འཁོར་གྱིས་གཙོ་བོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་མ་བརྒལ་བ་རྣམས་བསྒྲལ་བར་བྱ། མ་གྲོལ་བ་རྣམས་དགྲོལ་བར་བྱ། དབུགས་མ་ཕྱུང་བ་རྣམས་དབུགས་དབྱུང་བར་བྱ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱང་འདས་ཀྱི་ས་ལ་འགོད་པར་བྱ་སྙམ་དུ་འབྲས་བུ་ལ་དམ་བཅའ་སྟེ། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམས་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །གཞན་ཡང་བྱམས་པས་ཞུས་པའི་མདོ་ལས། བྱང་ཆུབ་སེམས་དཔའ་ཆོས་གཅིག་དང་ལྡན་ན་ངན་སོང་ཐམས་ཅད་སྤོང་ཞིང༌། སྡིག་པའི་གྲོགས་པོའི་ལག་ཏུ་མི་འགྲོ་ལ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ། ཆོས་གཅིག་གང་ཞེ་ན་འདི་ལྟ་སྟེ། ལྷག་པའི་བསམ་པ་ཕུན་སུམ་ཚོགས་པའི་བྱང་ཆུབ་ཀྱི་སེམས་སོ། །གཉིས་པ་འཇུག་པ་བྱང་ཆུབ་ཀྱི་སེམས་དང་མི་ལྡན་ན་དང་པོའི་བསམ་པ་རྫོགས་པར་མི་ནུས་ཏེ། ཇོ་བོ་རྗེའི་ཞལ་ནས། སེམས་ཙམ་བསྐྱེད་ཀྱང་ཚུལ་ཁྲིམས་རྣམ་གསུམ་ལ། །གོམས་པ་མེད་ན་བྱང་ཆུབ་མི་འཐོབ་སྟེ། །ལེགས་པར་བསླབ་ནས་རྒྱལ་སྲས་སྡོམ་པ་ལ། །བརྩོན་པ་དྲག་པོ་བསྐྱེད་དེ་འབད་པར་བྱ། །ཞེས་དང༌། ཡང་དེ་ཉིད་ལས། འཇུག་སེམས་སྡོམ་པའི་བདག་ཉིད་མ་གཏོགས་པ། །ཡང་དག་སྨོན་པ་འཕེལ་བར་མི་འགྱུར་བས། །རྫོགས་པའི་སངས་རྒྱས་སྡོམ་པ་སྤེལ་འདོད་པས། །ཐོག་མར་འདི་ནི་འབད་པས་བླང་བར་བྱ། །ཞེས་གསུངས་པས། འཇུག་པ་སེམས་བསྐྱེད་ཀྱི་དམིགས་པ། སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་དུ། དུས་ད་ནས་བཟུང་སྟེ་སང་ཉི་མ་ད་ཙམ་གྱི་བར་ཇི་སྲིད་འཚོའི་བར་དང༌། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། ཟབ་མོ་ལྔ་ལྡན་གྱི་རིམ་པ་བསྒོམ་པར་བྱའོ་སྙམ་དུ་དམ་བཅའ་བརྟན་པོ་རེ་བྱེད་པ་ཀུན་རྫོབ་བྱང་ཆུབ་ཀྱི་སེམས་དང༌། སེམས་མཉམ་པར་བཞག་པ་དོན་དམ་བྱང་ཆུབ་ཀྱི་སེམས་ཏེ། འདི་གཉིས་དགེ་བ་རྒྱུན་ཆགས་སུ་ཡོད་ཅིང༌། སྤྱོད་འཇུག་ལས། དགེ་བ་གཞན་ཀུན་ཆུ་ཤིང་ལྟ་བུ་སྟེ། །འབྲས་བུ་སྐྱེས་ནས་ཟད་པར་འགྱུར་བ་སྟེ། །བྱང་ཆུབ་སེམས་ཀྱི་ལྗོན་ཤིང་རྟག་པར་ནི། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་དང༌། ཡང་དེ་ཉིད་ལས། བྱང་ཆུབ་སྨོན་པའི་སེམས་ལས་ནི། །འཁོར་ཚེ་འབྲས་བུ་ཆེར་འབྱུང་ཞིང༌། །ཇི་ལྟར་འཇུག་པའི་སེམས་བཞིན་དུ། བསོད་ནམས་རྒྱུན་ཆགས་འབྱུང་བ་མིན། །ཞེས་དང༌། ཡང་དེ་ཉིད་ལས། དེང་ནས་བཟུང་སྟེ་སེམས་ཅན་ཁམས། །མཐའ་ཡས་རབ་ཏུ་བསྒྲལ་བའི་ཕྱིར། །མི་ལྡོག་པ་ཡི་སེམས་ཀྱིས་ནི། །སེམས་དེ་ཡང་དག་བླངས་གྱུར་ན། །དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། །རྒྱུན་མི་འཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་འབྱུང༌། །ཞེས་པས། རང་དོན་རྒྱུན་ཆགས་སུ་སྒྲུབ་པ་དང༌། གཞན་དོན་སྣ་ཚོགས་ལ་ཞུགས་ནས། བསྒྲུབས་པའི་ཕན་ཡོན་འདུན་པ་ནས། ཆོས་སྐུའི་བར་དུ་ཐོབ་པར་འགྱུར་ཏེ། སློབ་དཔོན་འཕགས་པའི་ཞལ་ནས། བྱང་ཆུབ་སེམས་ཀྱི་རང་བཞིན་སྐུ། །དཔལ་ལྡན་རྡོ་རྗེ་འཆང་ལ་འདུད། །ཅེས་པས་མཐར་ཐུག་ཐོབ་པའོ། །དངོས་གཞི་ལ་གསུམ་སྟེ། གསང་སྔགས་ཀྱི་སྙིང་པོ་ཡི་དམ་བསྒོམ་པ་དང༌། ཡོན་ཏན་གྱི་སྙིང་པོ་བླ་མ་བསྒོམ་པ་དང༌། དོན་གྱི་སྙིང་པོ་ཕྱག་རྒྱ་ཆེན་པོ་བསྒོམ་པ་ལས། དང་པོ་བསྐྱེད་རྫོགས་གཉིས་ལ་བརྟེན་དགོས་ཏེ། དཔལ་གསང་བ་འདུས་པའི་རྒྱུད་ལས། བསྐྱེད་པའི་རིམ་པ་ལེགས་གནས་ཤིང༌། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་གདང་བུ་ལྟ་བུར་གསུངས། །ཞེས་པས། བསྐྱེད་རིམ་འདི་བྱེད་དེ་ལྔ་ལྡན་འདི་མ་རྒྱུད་ཀྱི་རྫོགས་རིམ་ཡིན་པས། བདེ་མཆོག་འཁོར་ལོ་ལྷན་སྐྱེས་དཔའ་བོ་གཅིག་པ་བསྒོམ་ཞིང༌། རྫོགས་རིམ་ཕྲ་ཐིག་གི་རྣལ་འབྱོར་སྐུ་བཞི་རྟགས་བརྒྱད་རྩ་རླུང་སོགས་བསྒོམ་པའོ། །དེ་ལ་བསྐྱེད་རིམ་བསྒོམ་པ་ནི། །རྗེ་རིན་པོ་ཆེའི་ཞལ་ནས། རང་ལུས་ལྷ་སྐུའི་རྒྱལ་པོ་ལ། །གཞི་འགྱུར་མེད་ཀྱི་བརྟན་ས་མ་ཟིན་ན། །མ་མཁའ་འགྲོའི་འཁོར་འབངས་མི་འདུ་བས། །ལུས་ཡི་དམ་གྱི་ལྷ་ལ་ནན་ཏན་མཛོད། །ཅེས་པའི་དོན་རྗེ་བཙུན་ཏིལླི་པའི་ཞལ་ནས། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་པས། ལུས་དངོས་པོའི་གནས་ལུགས་བྱང་ཆུབ་པ་ལྔ་ལ་བརྟེན་ཏེ། བསྐྱེད་རིམ་བསྒོམ་པས་ཏེ། ཀྱཻ་རྡོ་རྗེ་ལས། ཟླ་བ་ཡེ་ཤེས་མེ་ལོང་ལྡན། །རྟ་བདུན་པོ་ལས་མཉམ་ཉིད་ལྡན། །རང་ལྷའི་ས་བོན་ཕྱག་མཚན་ནི། །སོ་སོར་རྟོག་པ་བརྗོད་པར་བྱ། །ཐམས་ཅད་གཅིག་གྱུར་བྱ་ནན་ཏན། །རྫོགས་པ་ཆོས་དབྱིངས་དག་པ་སྟེ། །མཁས་པས་ཆོ་གར་གསུངས་པ་ཡི། །རྣམ་པ་ལྔ་པོ་བསྒོམ་པ་ཉིད། །ཅེས་པས། དང་པོར་གཞི་སྟོང་པ་ཉིད་ལས་བྱང་ཆུབ་པ། གཉིས་པ་གདན་ཉི་ཟླ་ལས་བྱང་ཆུབ་པ། གསུམ་པ་ཐུགས་ཕྱག་མཚན་ལས་བྱང་ཆུབ་པ། བཞི་པ་གསུང་ཡིག་འབྲུ་ལས་བྱང་ཆུབ་པ། ལྔ་པ་སྐུ་ཡོངས་སུ་རྫོགས་པ་ལས་བྱང་ཆུབ་པ་སྟེ། མངོན་བྱང་ལྔས་བསྐྱེད་དོ། །དང་པོར་མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྡོ་རྗེ་འཆང་གི་གོ་འཕང་ཐོབ་པར་བྱ་སྙམ་པ་ཀུན་རྫོབ་བྱང་ཆུབ་ཀྱི་སེམས་དང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་པ་ཉིད་དུ་གྱུར་ཅེས་པ་ནི་དོན་དམ་སེམས་བསྐྱེད་དེ། གཞི་སྟོང་པ་ཉིད་ལས་བྱང་ཆུབ་པའོ། །སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར། རཾ་ལས་མེའི་དཀྱིལ་འཁོར། བཾ་ལས་ཆུའི་དཀྱིལ་འཁོར། ལཾ་ལས་སའི་དཀྱིལ་འཁོར། སུཾ་ལས་རི་རབ་ལྷུན་པོ། དེའི་སྟེང་དུ་པཾ་ལས་སྣ་ཚོགས་པདྨ་འབུམ་ལྡན། ཨ་དང་རཾ་ལས་ཟླ་ཉི། གདན་ཉི་ཟླ། དེའི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྂ་གིས་མཚན་པ། ཐུགས་ཕྱག་མཚན་དང་གསུང་ཡིག་འབྲུ། དེ་ལས་འོད་འཕྲོས་དོན་གཉིས་བྱས་ཚུར་འདུས་ཡོངས་སུ་གྱུར་པ་ལས། རང་ཉིད་དཔལ་འཁོར་ལོ་བདེ་མཆོག་ཡབ་ཡུམ་ཝ་ལེ་གྱུར་པ་ནི་སྐུ་ཡོངས་སུ་རྫོགས་པ་ལས་བྱང་ཆུབ་པའོ། །དེ་ལྟར་རང་ཉིད་རིལ་པོར་འཛིན་པ་ལས། རྣམ་གྲངས་གཞན་དུ་རྗེས་སུ་ཞིག་པའི་བཞིན་ལག་ཁ་དོག་རིམ་གྱིས་གསལ་འདེབས་དགོས་ཏེ། ཧེ་བཛྲ་ལས། བཞིན་ལག་ཁ་དོག་བསྐྱེད་པ་ནི། །བསྐྱེད་པ་ཙམ་གྱིས་རྣམ་པར་གནས། །ཞེས་པའི་དོན་ནོ། །དེ་ལྟར་རང་ཉིད་ཡབ་ཧེ་རུ་ཀ་སྔོན་པོ་ནམ་མཁའ་དྲི་མ་མེད་པའི་མདོག་ལྟར་སྔོ་བ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ། དབུ་སྐྲ་རལ་པ་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུ། ལོགས་གཡས་སུ་སྣ་ཚོགས་རྡོ་རྗེ། གཡོན་དུ་ཟླ་བ་ཕྱེད་པ། ཐོད་པ་སྐམ་པོ་ལྔས་དབུ་ལ་བརྒྱན་པ། རློན་པ་ཁྲག་འཛག་པ་ལྔ་བཅུ་རྩ་གཅིག་མིའི་རྒྱུ་མ་ལ་རྒྱུས་པའི་དོ་ཤལ་འཕྱང་བ། ཕྱག་རྒྱ་དྲུག་དང་རུས་པའི་རྒྱན་ཆ་དྲུག་གིས་བརྒྱན་པ། སྟག་གི་པགས་པའི་ཤམ་ཐབས། ཞབས་གཡས་དུས་མཚན་གྱི་ནུ་མའི་བར་དུ་བརྐྱང་ཞིང༌། གཡོན་གྱི་འོག་ཏུ་འཇིགས་བྱེད་ནག་པོའི་མགོ་བོ་བརྫིས་པ། སྒེག་པ། དཔའ་བ། མི་སྡུག་པ་སྟེ་སྐུའི་ཉམས་གསུམ་དང༌། རྒོད་དང་དྲག་ཤུལ་འཇིགས་སུ་རུང་བ་སྟེ་གསུང་གི་ཉམས་གསུམ་དང༌། སྙིང་རྗེ་རྔམ་དང་ཞི་བ་སྟེ་ཐུགས་ཀྱི་ཉམས་གསུམ་སྟེ་གར་གྱི་ཉམས་དགུ་དང་ལྡན་པར་བསྒོམ། དེའི་པང་དུ་ཡུམ་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཉིས་ཕྱག་གཉིས་མ་དང་སྙོམས་པར་བཞུགས་པ་སྟེ། ཡུམ་གྱི་དབུ་སྐྲ་རལ་པ་སྤྱི་བོའི་གྱེན་དུ་བསྒྲེངས་པའི་རྩེ་མོར་རྡོ་རྗེ་ཕྱེད་པ་སླང་ཞིང༌། ཟར་བུ་རྒྱབ་ཏུ་རྟིང་བར་དུ་གྲོལ་བ། རྩ་ཞལ་ཁྲོ་ཞལ་སྤྱན་གསུམ་མཆེ་བ་གཙིགས་པས་ཡབ་ཀྱི་མཆུའི་སྦྲང་རྩི་འཇིབ་པ། རྣ་ལྟག་གཡས་སུ་ཕག་ཞལ་གྱི་ངུར་སྒྲ་སྒྲོགས་པས་ཁམས་གསུམ་དབང་དུ་བསྡུད་ཅིང་སྲིད་གསུམ་ཟིལ་གྱིས་གནོན་པ། ཕྱག་གཡས་གྲི་གུག་ཡབ་ཀྱི་ཕྲག་པ་གཡོན་པའི་སྟེང་དུ་རྒྱངས་ཏེ་འཛིན་པ། གཡོན་པ་ཐོད་པ་ཁྲག་གིས་བཀང་བ་ཡབ་ཀྱི་མགུལ་ལ་འཁྱུད་ཅིང་ཞལ་དུ་སྟོབ་པ། ཐོད་པ་སྐམ་པོ་ལྔའི་དབུ་རྒྱན་དང་རློན་པའི་དོ་ཤལ་ཕྱག་རྒྱ་ལྔ་དང་རུས་པའི་རྒྱན་གྱིས་སྤྲས་པ། ཞབས་གཡོན་ཡབ་ཀྱི་གཡས་དང་ལྷན་ཅིག་ཏུ་དུས་མཚན་གྱི་ནུ་མའི་བར་དུ་བརྫིས་པ། གཡས་པ་ཡབ་ཀྱི་རྐེད་ལ་འཁྲིལ་བས་སྙོམས་པར་ཞུགས་པའི་ཡབ་ཡུམ་གྱི་སྤྱི་བོར་ཨོཾ། མགྲིན་པར་ཨཱ། ཐུགས་ཀར་ཧཱུྂ་དང་བྂ་ལས་འོད་འཕྲོས་པས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། དམ་ཚིག་པ་དང་གཉིས་སུ་མེད་པར་གྱུར། སླར་ཡང་འོད་འཕྲོས་རིགས་ལྔ་སྤྱན་དྲངས། དབང་བསྐུར་ལུས་གང་དྲི་མ་དག ཆུའི་ལྷག་མ་ཡར་ལུད་པས་གཙོ་བོ་ལ་མི་བསྐྱོད་པ་དང༌། ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན། དབང་གི་ལྷ་རྣམས་རང་ལ་ཐིམ་པའི་ངང་ནས། བདག་བྱིན་གྱིས་རླབས་པ་དགོས་ཏེ། དཔལ་གསང་བ་འདུས་པ་ལས། བདག་ཉིད་སངས་རྒྱས་ཐམས་ཅད་དང༌། །བདག་ཉིད་རྒྱལ་བ་ཐམས་ཅད་དང༌། །བདག་ཉིད་དཔའ་བོ་རྣལ་འབྱོར་མ། །བདག་ཉིད་སེམས་དཔའ་ཐམས་ཅད་ཀྱི། །བདག་ཉིད་རབ་ཏུ་བསྒྲུབ་པར་བྱ། །ཞེས་པས། གདན་གསུམ་ཚང་དགོས་ཏེ། ལུས་བདག་བྱིན་གྱིས་བརླབ་པ། གཟུགས་ཀྱི་ཕུང་པོ་ལ་རྣམ་པར་སྣང་མཛད། ཚོར་བའི་ཕུང་པོ་ལ་རྡོ་རྗེ་ཉི་མ། འདུ་ཤེས་ཀྱི་ཕུང་པོ་ལ་པདྨ་གར་གྱི་དབང་ཕྱུག འདུ་བྱེད་ཀྱི་ཕུང་པོ་ལ་རྡོ་རྗེ་རྒྱལ་པོ། རྣམ་པར་ཤེས་པའི་ཕུང་པོ་ལ་རྡོ་རྗེ་སེམས་དཔའ་སྟེ། བཅོམ་ལྡན་འདས་རྒྱལ་བ་རིགས་ལྔའི་བདག་ཉིད་དོ། །ཡུམ་གྱི་ལྟེ་བར་རྡོ་རྗེ་ཕག་མོ་དམར་མོ། སྙིང་གར་གཤིན་རྗེ་མ་སྔོན་མོ། མགྲིན་པར་རྨོངས་བྱེད་མ་དཀར་མོ། མགོ་བོར་སྐྱོད་བྱེད་མ་སེར་མོ། སྤྱི་གཙུག་ཏུ་སྐྲག་བྱེད་མ་ལྗང་ཁུ། ཡན་ལག་ཐམས་ཅད་ལ་ཙཎྜི་ཀ་དུད་ཁ་རྣམས་ཀྱིས་མཚན་པ་སྟེ། ཡབ་ཡུམ་གཉིས་ལ་གོ་ཆ་བཅུ་གཉིས་ཀྱི་ལྷ་བཀོད། ངག་བྱིན་གྱིས་བརླབ་པ་ཡབ་ཡུམ་གྱི་སྙིང་པོ་དང༌། ཉེ་སྙིང་བཟླས་པར་བྱ་སྟེ། ཡབ་ཀྱི་སྙིང་པོ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄྄ཿ ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། ཉེ་སྙིང་ནི། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄྄། ཡུམ་གྱི་སྙིང་པོ་ནི། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཱཻ་རོ་ཙ་ནི་ཡེ་ཧཱུྂ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ། ཉེ་སྙིང་པོ་ནི། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄྄། ཅེས་བཟླས་པར་བྱའོ། །བཟླས་པ་ལ་སྐྱོ་ན་གོ་བ་བཞག་པར་བྱ་སྟེ། བསྐྱེད་རིམ་ལ་ཀུན་བཏགས་དང༌། གཞན་དབང་དང༌། ཡོངས་གྲུབ་གསུམ་དུ་འདོད་དེ། ཀུན་བཏགས་མ་ཡིན་ཏེ། གཤིས་ལ་མི་གནས་ན་བལྟས་པས་མི་འགྱུར་བའོ། །གཞན་དབང་ཁོ་ན་མ་ཡིན་ཏེ། རྐྱེན་གཞན་ལ་ངེས་པ་ཁོ་ནར་མ་ངེས་པའོ། །ཡོངས་གྲུབ་དུ་བཞེད་དེ། དཔལ་གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རབ་ཏུ་གྲགས། །རྡོ་རྗེའི་སྐྱེ་མཆེད་ཉིད་དག་ནི། །བྱང་ཆུབ་སེམས་དཔའི་དཀྱིལ་འཁོར་མཆོག །ས་ནི་སྤྱན་ཞེས་བྱ་བ་སྟེ། །ཆུ་ཡི་ཁམས་ནི་མ་མཱ་ཀི། །དཀར་དང་སྒྲོལ་མ་ཞེས་བྱ་སྟེ། །མེ་དང་རླུང་དུ་རབ་ཏུ་གྲགས། །གཟུགས་སྒྲ་ལ་སོགས་སྔགས་པ་ཡི། །ལྷ་ཉིད་དེ་ནི་རབ་ཏུ་ངེས། །ཞེས་པའི་དོན། ད་ནི་སྒོམ་པར་བྱེད་པ་ལ་རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ་གསུམ་ལས། རྣམ་པ་གསལ་བ་དང་ཤ་ཁྲག་རྡོས་བཅས་མ་ཡིན་པ་སྒྱུ་མའི་དཔེ་གསུམ་མམ་བཅུ་གཉིས་ལྟར་ཤེས་པར་བྱ་སྟེ། མགོན་པོ་ཀླུ་སྒྲུབ་ཀྱི་ཞལ་ནས། ཁོང་སྟོང་ཁྱོད་ཀྱི་སྐུ་ལ་མེད། །ཤ་དང་རུས་པ་ཁྲག་མེད་ཅིང༌། །སྐུ་ལ་བཀྲེས་མེད་སྐོམ་པ་མེད། །གཙང་དང་མི་གཙང་བ་ཡང་མེད། །ནམ་མཁའ་ལ་ནི་འཇའ་ཆེན་བཞིན། །ཁྱོད་ཀྱི་སྐུ་ནི་སྟོན་པར་མཛད། །ཅེས་དང༌། མཁའ་འགྲོ་མ་རྡོ་རྗེ་གུར་ལས། གང་ཞིག་ང་ཡི་སྐུ་བསྒོམས་པས། །གལ་ཏེ་སྒྱུ་མའི་གཟུགས་ཀྱིས་སམ། །གང་ཞིག་རྨི་ལམ་འདྲ་བར་ནི། །ཤིན་ཏུ་སྒོམ་པར་བྱེད་གྱུར་པས། །མངོན་སུམ་ཉིད་དུ་མཐོང་བར་འགྱུར། །ཞེས་དང༌། དཔལ་ཕག་མོ་གྲུ་པའི་ཞལ་ནས། འཇའ་ཚོན་ལྟ་བུའི་ལྷ་སྐུ་བསྒོམ། །དགོས་པ་ཐ་མལ་ཞེན་པ་སྤོང༌། །གསུངས་པས། རྣམ་པ་གསལ་བ་འཇའ་ཚོན་ལྟར་བདེན་མེད་དུ་བསྒོམ། སྟོང་པའི་རྣམ་དག་དྲན་པ་ལ། རང་བཞིན་རྟགས་ཀྱི་རྣམ་དག་དང༌། སྟོང་པའི་རྣམ་དག་གཉིས་ཏེ། རྒྱུ་བསོད་ནམས་དང་ཡེ་ཤེས་ཀྱི་དོན་ཡིན་ཏེ། དང་པོ་སྒོམ་པ། ཀྱཻ་རྡོ་རྗེ་ལས། སྤྱི་བོ་བདག་ཉིད་མི་བསྐྱོད་པ། །མགུལ་གྱི་ཕྲེང་བ་རིན་ཆེན་བདག །ལག་པར་རྣམ་པར་སྣང་མཛད་བརྗོད། །སྐེ་རགས་དག་ལ་དོན་ཡོད་གནས། །ཡན་ལག་རྣམས་ལ་རྡོ་རྗེ་འཛིན། །ཞེས་གསུངས་པས། ཕྱག་རྒྱ་དྲུག་གིས་བརྒྱན་པའི་དོན་བསྒོམ། དེ་བཞིན་དུ་རྒྱན་ཆ་ལུགས་རེ་རེ་ལ་རྣམ་དག་རེ་བསྒོམས་པས་སངས་རྒྱས་ཀྱི་བྲལ་བ་དང་རྣམ་པར་སྨིན་པའི་འབྲས་བུ་རེ་རེ་སྟེར། མ་བསྒོམས་ན་ཤོར་ཁེ་དང་ཉེས་དམིགས་རེ་འབྱུང་ཞེས་སོ། །སྟོང་པའི་རྣམ་དག་དྲན་པ་ལྟ་བ་མདོར་བསྡུས་ལས། སྣང་ཞིང་སྟོང་ལ་སྟོང་ཞིང་སྣང༌། །དཔེར་ན་ཆུ་ཡི་ལྦུ་བ་བཞིན། །དེ་ལྟར་གཉིས་མེད་གཏན་ལ་ཕབ། །ཅེས་གསུངས་པས། བསྐྱེད་རིམ་བདེན་མེད་དུ་རྟོགས་དགོས་པའི་དོན་ནོ། །རང་ཉིད་ང་རྒྱལ་བརྟན་པ་སྣང་བ་སྐུའི་འཁྱེར་སོ། །གྲགས་པ་གསུང་གི་འཁྱེར་སོ། །དྲན་རིག་ཐུགས་ཀྱི་འཁྱེར་སོ་གསུམ་དང་མ་བྲལ་བ་དགོས་ཏེ། ཀྱཻ་རྡོ་རྗེ་ལས། བདག་མེད་རྣལ་འབྱོར་ལྡན་པའམ། །ཡང་ན་ཧེ་རུ་ཀ་དཔལ་བརྩོན། །གཞན་པའི་སེམས་ཀྱིས་སྐད་ཅིག་ཀྱང༌། །དངོས་གྲུབ་འདོད་པས་མི་གནས་སོ། །ཞེས་པས་བདེན་མེད་དུ་བསྒོམ། རྗེས་ཞིག་གི་རིམ་པས་འོད་གསལ་དུ་འཇུག་ན། ཐུན་མཚམས་སུ་ཉེར་བསྡུ་བྱེད་དེ། དཔལ་གསང་བ་འདུས་པ་ལས། སྤྱི་བོ་ནས་ནི་རྐང་པའི་བར། །ཇི་སྲིད་སྙིང་གར་ཕྱིན་གྱི་བར། །རྣལ་འབྱོར་ཡང་དག་མཐའ་ལ་འཇུག །རིལ་པོར་འཛིན་པ་ཞེས་བརྗོད་དོ། །རྒྱུ་དང་མི་རྒྱུའི་འགྲོ་བ་ཡི། །དང་པོ་འོད་གསལ་བར་བྱས་ཏེ། །ཕྱིས་ནས་བདག་ཉིད་དེ་བཞིན་བྱེད། །རྗེས་སུ་ཞིག་པའི་རིམ་པའོ། །ཇི་ལྟར་དབུགས་ནི་མེ་ལོང་ལ། །ཇི་སྲིད་ཀུན་ཏུ་ཐིམ་གྱུར་པ། །ཐམས་ཅད་སྟོང་པའི་འོད་གསལ་ལས། །སྒྱུ་འཕྲུལ་དྲྭ་བ་ཐིམ་པར་འགྱུར། །ཇི་ལྟར་ཆུ་དག་དྭངས་པ་ལ། །ཉ་དག་མྱུར་དུ་ལྡང་བ་ལྟར། །ཐམས་ཅད་སྟོང་པའི་འོད་གསལ་ལས། །སྒྱུ་འཕྲུལ་དྲྭ་བ་ལྡང་བར་འགྱུར། །ཞེས་ཏེ། ཐུགས་ཀའི་འོད་ཀྱི་བརྟན་གཡོ་ཐམས་ཅད་བསྡུས་ཏེ་རང་ལ་བསྟིམ། རང་ཉིད་རྟེན་དང་བརྟེན་པ་ཐམས་ཅད་ཐུགས་ཀའི་ཧཱུྂ་ལ་བསྟིམ། ཧཱུྂ་ཡང་ཞབས་ཀྱུ་ཁོག་པ་མགོ་བོ་ཟླ་ཚེས་ཐིག་ལེ་ནཱ་ད་ལ་ཐིམ། ནཱ་ད་ཡང་སྐྲའི་རྩེ་མོ་བརྒྱ་སྟོང་གི་ཆ་ཙམ་དུ་གནས་པར་གྱུར་ནས་ངོ་ལྟ་བྱེད། དྲན་པ་རྒྱག །རོ་སྙོམས་བྱེད། རེ་དོགས་ཕྲལ་ལ་བཞག་གོ། །རྫོགས་རིམ་རྒྱུད་ལ་སྐྱེ་བ་ལམ་ཟབ་བླ་མའི་མོས་གུས་ཁོ་ན་ལས་གཞན་གང་གིས་ཀྱང་མི་སྐྱེ་སྟེ། ཀྱཻ་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་དང༌། རྗེ་བཙུན་ཏིལླི་པའི་ཞལ་ནས། གང་ཞིག་སྙིང་པོར་གྱུར་པ་ཏིལ་གྱི་མར། །རྨོངས་པས་ཏིལ་ལ་ཡོད་པར་ཤེས་གྱུར་ཀྱང༌། །རྟེན་ཅིང་འབྲེལ་འབྱུང་ཡན་ལག་མ་ཤེས་པས། །ཏིལ་མར་སྙིང་པོ་འབྱིན་པར་མི་ནུས་ལྟར། །ལྷན་ཅིག་སྐྱེས་པ་གཉུག་མའི་ཡེ་ཤེས་ནི། །འགྲོ་བ་ཀུན་གྱི་སྙིང་ལ་གནས་གྱུར་ཀྱང༌། །བླ་མས་མ་མཚོན་རྟོགས་པར་མི་ནུས་པས། །ཏིལ་བརྡུངས་ཕུབ་མ་བསལ་བར་གྱུར་པ་ལས། །ཏིལ་མར་སྙིང་པོ་འབྱུང་བ་དེ་བཞིན་དུ། །བླ་མས་བསྟན་པ་དེ་བཞིན་ཉིད་ཀྱི་དོན། །ཏིལ་མར་བཞིན་དུ་འཇུག་པ་བསལ་བར་བྱ། །ཞེས་གསུངས། ཨ་ཏི་བཀོད་པའི་རྒྱུད་ལས། དྲིན་དང་ལྡན་པའི་བླ་མ་དེ། །སྤྱི་བོའི་གཙུག་གམ་ལག་པའི་མཐིལ། །སྙིང་གི་དབུས་སུ་སུས་བསྒོམས་པ། །སངས་རྒྱས་སྟོང་གི་ཡོན་ཏན་ཀྱང༌། །གང་ཟག་དེ་ཡིས་འཛིན་པར་འགྱུར། །ཞེས་དང༌། །གཞན་ཡང་དམ་ཚིག་བཀོད་པའི་རྒྱུད་ལས། རྫོགས་པའི་རིམ་པ་བསྐལ་པའི་བར་དུ་ནི། །འདུ་འཛི་གཡེང་བ་སྤངས་ནས་བསྒོམས་པ་བས། །བླ་མ་དར་གཅིག་སྙིང་དབུས་ཤར་བ་ཙམ། །འབུམ་ཕྲག་ཉི་ཤུའི་ཆར་ཡང་མི་ཕོད་དོ། །ཞེས་དང༌། དཔལ་གསང་བ་འདུས་པའི་རྒྱུད་ལས། སློབ་དཔོན་སྙིང་གར་རབ་བསྒོམ་ན། །བྱང་ཆུབ་འདི་ཡིས་ཐོབ་འགྱུར་ཏེ། །ངོ་མཚར་ཆེན་པོའི་དངོས་གྲུབ་ཡིན། །སྐུ་གསུང་ཐུགས་ནི་འགྲུབ་པར་འགྱུར། །ཞེས་གསུངས་པའི་དོན་བླ་མའི་རྣལ་འབྱོར་བསྒོམ་པར་བྱ་སྟེ། རྗེ་རིན་པོ་ཆེའི་ཞལ་ནས། བླ་མ་སྐུ་བཞིའི་གངས་རི་ལ། །མོས་གུས་ཀྱི་ཉི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །ཅེས་གསུངས་པའི་དོན། ཕྱི་སྒྲུབ་སྤྲུལ་སྐུ་ཕྲིན་ལས་སུ་བསྒྲུབ་པ། ནང་སྒྲུབ་ལོངས་སྐུ་ཡོན་ཏན་དུ་བསྒྲུབ་པ། གསང་སྒྲུབ་ཆོས་སྐུ་གཉིས་མེད་དུ་བསྒྲུབ་པ། དེ་ཁོ་ན་ཉིད་ངོ་བོ་ཉིད་དུ་བསྒྲུབ་པའོ། །དང་པོ་ཕྱི་སྒྲུབ་སྤྲུལ་སྐུ་ཕྲིན་ལས་སུ་བསྒྲུབ་པ་ལ། རྗེ་ཡབ་སྲས་ཀྱི་ཞལ་ནས། རྩ་བའི་བླ་མ་བཅོམ་ལྡན་བསྟན་པའི་གཙོ། །དུས་གསུམ་སངས་རྒྱས་བྱང་ཆུབ་སེམས་དཔའི་ཚོགས། །རྒྱུད་པའི་ཚོགས་བཅས་མཁའ་ལ་སྤྱན་དྲངས་ཏེ། །སེང་གེ་པདྨ་ཉི་ཟླའི་གདན་སྟེང་དུ། །སངས་རྒྱས་རོལ་པའི་རྣམ་པར་བཞུགས་པར་བསྒོམ། །བདུན་པོ་དག་བྱ་ལུས་དང་ལོངས་སྤྱོད་དབུལ། །བདག་ཉིད་རྣམ་དག་དབྱེར་མེད་གསོལ་བ་བཏབ། །རྣམ་གསུམ་སྐྱབས་འགྲོ་གུས་པས་གསང་སྔགས་བརྗོད། །འཛིན་པ་གསུམ་བྲལ་དབྱེར་མེད་གྱུར་པར་བསམ། །ཞེས་པས། རང་ཉིད་ཡི་དམ་གྱི་ང་རྒྱལ་དང་ལྡན་པའི་མདུན་གྱི་ནམ་མཁར་སེང་གེ་སྔོན་པོ་བརྒྱད། རིན་པོ་ཆེའི་ཁྲི་པདྨ་ཉི་ཟླའི་སྟེང་དུ། བླ་མ་བསྟན་པའི་བདག་པོ་བཅོམ་ལྡན་འདས་དཔལ་རྒྱལ་བ་ཤཱཀྱ་ཐུབ་པ་སྐུ་མདོག་གསེར་བཙོ་མའི་མདོག་ལྟར་སེར་ལ་དམར་བའི་མདངས་ཆགས་པ་ཞལ་གཅིག་ཕྱག་གཉིས་གཡས་ས་གནོན་དང་ཕྱག་གཡོན་མཉམ་བཞག་སྟེང་དུ་ལྷུང་བཟེད་རིན་པོ་ཆེས་བཀང་བ་བསྣམས་པ། སྐུ་ལ་གུར་གུམ་ཀུ་ཤ་རའི་ཆོས་གོས་གསུམ་དང་ལྡན་པ། དབུའི་གཙུག་ཏོར་ལྟར་མི་མངོན་པ། མཚན་དང་དཔེ་བྱད་བཟང་པོས་སྤྲས་པ། ཞབས་རྡོ་རྗེ་དཀྱིལ་མོ་ཀྲུང་གིས་བཞུགས་པ་འོད་འཕྲོ་བ་ཞིག་ཏུ་བསྒོམས་ལ། བདུན་རྣམ་དག་འབུལ་བ། ཕྱག་འཚལ་བའི་ཡན་ལག་གསུམ་སྟེ། སྐུ་བལྟ་བའི་མཆོད་པ་དང༌། བསྟོད་པའི་མཆོད་པ་ཕྱག་འཚལ་བའི་ཡན་ལག་ལ་རྩི། མཆོད་པ་འབུལ་བ། ཕྱི་ནང་གི་མཆོད་པ། གསང་བའི་མཆོད་པ་དང་གསུམ། མཆོད་པའི་ཡན་ལག་ཏུ་རྩི། དེ་ལ་སྐུ་ལ་བལྟ་ཞིང་དད་གུས་བསྐྱེད་ལ། བདག་འདི་དག་དང་མཇལ་བ་རེ་དགའ་བསམ་པ་དང༌། བསྟོད་པའི་མཆོད་པ། རྣམ་དག་སྐུ་མངའ་མཆོག་ཏུ་གཟུགས་བཟང་བ། །ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། །གྲགས་པ་འཇིག་རྟེན་གསུམ་ན་ལྷང་ངེ་བ། །མགོན་པོ་མཆོག་བརྙེས་ཁྱོད་ལ་བདག་བསྟོད་དོ། །ཞེས་པའམ། ཡང་ན། སངས་རྒྱས་ཐམས་ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོ་ཉིད། །དཀོན་མཆོག་གསུམ་གྱི་རྩ་བ་སྟེ། །བླ་མ་མཆོག་ལ་བསྟོད་པར་བགྱི། །ཞེས་སྐུ་བཞི་ལ་སྦྱར། ཕྱག་འཚལ་བ་ལ་དགེ་བ་ཆོས་སྡུད་ཀྱི་ཚུལ་ཁྲིམས། །སེམས་ཅན་དོན་བྱེད་ཀྱི་ཚུལ་ཁྲིམས། །སྡོམ་པའི་ཚུལ་ཁྲིམས་ཏེ། དགེ་བ་སྣ་རེ་དང་ཡན་ལག་རེ་ལ་ཚུལ་ཁྲིམས་གསུམ་རྩིར་ཐུབ་པར་བྱེད་པ་རྗེ་རིན་པོ་ཆེའི་ཁྱད་པར་གྱི་ཆོས་ཏེ། དགེ་བ་ཆོས་སྡུད་རང་གི་ལུས་ཞིང་གི་རྡུལ་སྙེད་དུ་སྤྲུལ་ནས་ཕྱག་འཚལ། སེམས་ཅན་དོན་བྱེད་སེམས་ཅན་གྱི་དོན་དུ་ཕྱག་འཚལ། སྡོམ་པའི་ཚུལ་ཁྲིམས་ཕྱག་འཚལ་བའི་མཐུན་རྐྱེན་སྒྲུབ་ཅིང་འགལ་རྐྱེན་སྤོང་བ་རྣམས་སོ། །ངག་ཏུ། །ན་མོ་གུ་རུ་བུདྡྷ་དྷརྨཱ་སཾ་གྷ་བོ་དྷི་ས་ཏྭ་བྷྱཿ ཞེས་ཕྱག་འཚལ་བའི་ཡན་ལག ཕྱི་ནང་གསང་གསུམ་གྱི་མཆོད་པ་འབུལ་བ། ཕྱིའི་མཆོད་པ་ལྷ་རྫས་ལས་གྲུབ་པའི་མཆོད་ཡོན་སོགས། མདོར་ན་ཀུན་ཏུ་བཟང་པོའི་མཆོད་པ་དངོས་སུ་བཤམས་པ་དང༌། ཡིད་ཀྱིས་སྤྲུལ་ཏེ། ཚུལ་ཁྲིམས་གསུམ་རྩིར་ཐུབ་པ་བྱེད་ནས་འབུལ། ནང་གི་མཆོད་པ་རང་གི་སྙིང་གའི་ས་བོན་ལས་མར་མེ་གཅིག་ལ་གཉིས་མཆེད་ཀྱི་ཚུལ་དུ་གཟུགས་རྡོ་རྗེ་མ་དང༌། སྒྲ་རྡོ་རྗེ་མ་དང༌། དྲི་རྡོ་རྗེ་མ་དང༌། རོ་རྡོ་རྗེ་མ་དང༌། རེག་བྱ་རྡོ་རྗེ་མ་ལ་སོགས་པ་རྣམས་ཀྱིས་བདེ་སྟོང་གི་མཆོད་པ་ཕུལ་བར་བསམ། གསང་བའི་མཆོད་པ་མཆོད་བྱ་དང་མཆོད་བྱེད་མི་དམིགས་པ་དྭངས་རང་དྭངས། འགག་པ་མེད་པ། དོན་གྱི་མཆོད་པའོ། །སྡིག་པ་བཤགས་པའི་ཡན་ལག དགེ་བ་ལ་རྗེས་སུ་ཡི་རང་བའི་ཡན་ལག ཆོས་ཀྱི་འཁོར་ལོ་བསྐོར་བ། རང་གི་ལུས་ཞིང་གི་རྡུལ་སྙེད་དུ་སྤྲུལ་ཏེ། གསེར་གྱི་འཁོར་ལོ་རྩིབས་སྟོང་ཡོད་པ་རེ་སྤྲུལ། ངག་ཏུ། ཆོས་རྔ་ཆེན་པོའི་སྒྲ་ཡིས་ནི། །སྡུག་བསྔལ་སེམས་ཅན་ཐར་བགྱིད་ཤོག །བསྐལ་བ་བྱེ་བ་བསམ་ཡས་སུ། །ཆོས་སྟོན་མཛད་ཅིང་བཞུགས་གྱུར་ཅིག །ཅེས་བརྗོད་ལ་འབུལ། ཆོས་ཀྱི་འཁོར་ལོ་བསྐོར་བའི་ཡན་ལག མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པའི་ཡན་ལག དགེ་བ་བྱང་ཆུབ་ཏུ་བསྔོ་བའི་ཡན་ལག་སྟེ། བདུན་རྣམ་དག་འབུལ་བ། མཎྜལ་སོགས་སྐུ་བཞི་ཁར་འདིས་འགྲེ། དེ་ནས་ཕྱི་སྒྲུབ་ཀྱི་གསོལ་འདེབས། དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ་བླ་མ་རིན་པོ་ཆེའི་སྐུ་ལ་གསོལ་བ་འདེབས་སོ། །དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོ་གྱུར་པ་བླ་མ་རིན་པོ་ཆེའི་གསུང་ལ་གསོལ་བ་འདེབས་སོ། །དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་གྱུར་པ་བླ་མ་རིན་པོ་ཆེའི་ཐུགས་ཡེ་ཤེས་རྡོ་རྗེ་ལ་གསོལ་བ་འདེབས་སོ། །དེ་ནས་མདུན་གྱི་ལྷ་ཚོགས་རང་ལ་བསྟིམ་ལ་སེམས་མ་བཅོས་པར་བཞག ལྡང་བའི་དུས་སུ་བསྔོ་བ་བྱེད་དོ། །གཉིས་པ་ནང་སྒྲུབ་ལོངས་སྐུ་ཡོན་ཏན་དུ་སྒྲུབ་པ་ལ། རྗེ་རིན་པོ་ཆེ་ཡབ་སྲས་ཀྱི་ཞལ་ནས། དེ་ནས་ནམ་མཁའ་སྤྲུལ་པའི་ལྷ་ཚོགས་རྣམས། །བདག་ཉིད་ལ་ཐིམ་ཡི་དམ་སྐུར་གྱུར་ཏེ། །ཐུགས་ཀྱི་དཀྱིལ་འཁོར་ཆུ་སྐྱེས་འདབ་རྒྱས་ཤིང༌། །ཉི་མ་ཟླ་བ་རོལ་པའི་གདན་སྟེང་དུ། །ཡིད་བཞིན་ནོར་བུ་བླ་མ་དམ་པའི་སྐུ། །རྣམ་པར་སྣང་མཛད་འོད་ཟེར་རབ་འབར་བ། །དེ་ཉིད་གནས་གསུམ་ཉི་ཟླ་པདྨའི་གདན། །སྐུ་གསུང་ཐུགས་ཀྱི་དེ་ཉིད་གསུམ་བཀོད་དེ། །འབྲས་བུ་གསུམ་བྱུང་ཟག་མེད་འོད་ཟེར་གྱི། །ཁམས་གསུམ་རྣམ་དག་དབྱེར་མེད་སྐུ་ཐོབ་ནས། །དེ་ཉིད་ལ་ཐིམ་འོད་ཀྱི་དཀྱིལ་འཁོར་དུ། །མི་འབྲལ་ཏིང་འཛིན་སྐུལ་བྱེད་གསང་སྔགས་བརྗོད། །འཛིན་པ་གསུམ་བྲལ་དབྱེར་མེད་གྱུར་པར་བསམ། །ཞེས་གསུངས་པའི་དོན། མདུན་གྱི་སྤྲུལ་པའི་ལྷ་ཚོགས་ཐམས་ཅད་རང་ལ་ཐིམ་པར་བསམ་སྟེ། རང་གི་ཐུགས་ཀར་སྙིང་གི་སྨེའུ་ཆུང་སེང་གེའི་དབྱིབས་སུ་ཆགས་པ་བརྒྱད་གནས་པ་དེ་སེང་གེ་སྔོན་པོའི་ཁྲི་བརྒྱད་དུ་བསྒོམ། རུས་པ་རིན་པོ་ཆེའི་ཁྲི་རུ་བསྒོམ། སྙིང་གི་རྩ་བོ་ཆེ་བརྒྱད་པདྨ་འདབ་བརྒྱད་དུ་བསྒོམ། དཀར་ཚིལ་ཟླ་བའི་དཀྱིལ་འཁོར། དམར་ཚིལ་ཉི་མའི་དཀྱིལ་འཁོར་དུ་གསལ་བཏབ་པའི་སྤོ་ལ། བླ་མ་དམ་པ་རྣམ་པར་སྣང་མཛད་སྐུ་ལ་ཞིང་ཁམས་ཐམས་ཅད་སྣང་ཞིང༌། ཞིང་ཁམས་ཐམས་ཅད་ལ་སྐུས་ཁྱབ་པ། འོད་དང་འོད་ཟེར་འཕྲོ་བ་ལོངས་སྤྱོད་རྫོགས་སྐུ་རྒྱན་ཅན་དུ་བསྒོམས་པའི་དཔྲལ་བར་ཟླ་བ་ལ་ཨོཾ་དཀར་པོ། མགྲིན་པ་པདྨ་ལ་ཨཱ་དམར་པོ། ཐུགས་ཀར་ཉི་མ་ལ་ཧཱུྂ་སྔོན་པོའི་མཐའ་མ་བཀའ་བརྒྱུད་བླ་མའི་གསང་མཚན་གྱིས་བསྐོར་བར་བསམས་ལ་འདི་ལྟར་བཟླ་བར་བྱའོ། །ཨོཾ་ཨཱཿབྷ་ག་ཝན་གུ་རུ་བཛྲ་དྷྲྀ་ཀ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་པྲ་ཛྙཱ་བྷ་དྲ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཛྙཱ་ན་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་དྷརྨ་མ་ཏི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་ཀེ་ཏུ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་པུཎྱེ་རཏྣ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་རཏྣ་ཤྲཱི་བྷ་དྲ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་པུཎྱེ་ཀཱིརྟི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་ཀཱིརྟི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་རཏྣ་སིངྷ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཀཱིརྟི་པུཎྱེ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་རཏྣ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་དྷརྨ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཨརྠ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ག་ག་དྷྭ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཝཱ་གཱི་ཤྭ་ར་དྷྭ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཝཱ་གཱི་ཤྭ་ར་ཀཱིརྟི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་རཏྣ་དྷརྨ་རཱ་ཛ་ཤྲཱི་བྷ་དྲ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཨཱ་ནནྡ་རཏྣ་དྷརྨ་དྷྭ་ཛ་ཤྲཱི་བྷ་དྲ་སིདྡྷི་ཕ་ལ་ཧཱུྂ། ཞེས་དང༌། བདུན་རྣམ་དག་གི་མཆོད་འབུལ་མཎྜལ་ཕུལ་ནས། གསོལ་འདེབས་ནི། རྗེ་ཡིད་བཞིན་ནོར་བུ་གཙུག་གི་རྒྱན། །སྨྲ་བསམ་བརྗོད་མེད་རྒྱལ་བའི་ཐུགས། །མཁྱེན་པའི་ཡེ་ཤེས་ལྔ་དང་ལྡན། །བརྩེ་བའི་བདག་ཉིད་ཐུགས་རྗེ་ཅན། །འགྲོ་བ་སྐྱོབ་མཛད་རིན་པོ་ཆེ། །བདག་སེམས་ཉིད་ཀྱི་ངང་ནས་གསོལ་བ་འདེབས། །ཆོས་ཉིད་ཀྱི་ངང་ནས་བྱིན་གྱིས་རློབས། །སེམས་གདོད་ནས་སྐྱེ་མེད་རྣམ་དག་འདི། །བློ་འདས་ཆོས་སྐུར་རྟོགས་པར་བྱིན་གྱིས་བརློབ་པར་མཛད་དུ་གསོལ། །ཞེས་དུབ་དུབ་བཏབ་པས། སྐུ་གསུང་ཐུགས་ཀྱི་ས་བོན་སྔགས་ཕྲེང་རྣམས་ལས་འོད་ཟེར་སྣ་ཚོགས་འཕྲོས། ཁམས་གསུམ་གྱི་སེམས་ཅན་ཐམས་ཅད་ལ་ཕོག སྡིག་སྒྲིབ་སྦྱངས། ཚུར་འདུས་བླ་མ་ལ་ཐིམ། དེ་ནས་བླ་མ་ཡང་འོད་དུ་ཞུ། ཐུགས་ཀའི་ཧཱུྂ་ལ་ཐིམ། ཧཱུྂ་ཞབས་ཀྱུ་ཁོག་པ། མགོ་བོ་ཟླ་ཚེས། ཐིག་ལེ་ནཱ་ད་ལ་ཐིམ། ནཱ་ད་ཡང་ཕྲ་བར་གྱུར་ནས་ངོ་ལྟ་བྱ་སྟེ། དྲན་པ་རྒྱག རོ་སྙོམས་བྱེད། རེ་དོགས་ཕྲལ་ལ་བཞག ལྡང་བའི་དུས་སུ་བསྔོ་བ་བྱའོ། །གསུམ་པ་ཆོས་ཀྱི་སྐུར་སྒྲུབ་པ་ནི། རྗེ་རིན་པོ་ཆེའི་ཞལ་ནས། དེ་ནས་སྤྱི་བོ་འོག་མིན་གནས་མཆོག་ཏུ། །གང་ཞིག་ལྷུན་གྲུབ་བརྗོད་བྲལ་འདུས་མ་བྱས། །ཁ་སྦྱོར་བདེ་ཆེན་ལོངས་སྐུ་གང་འདུལ་ཤར། །སྐུ་གསུམ་དོན་བདུན་རྡོ་རྗེ་འཆང་ཆེན་ལ། །བདུན་པོ་དག་བྱ་ལུས་དང་ལོངས་སྤྱོད་དབུལ། །བདག་ཉིད་ལ་ཐིམ་ཐུགས་ཀྱི་དཀྱིལ་འཁོར་དུ། །མི་འབྲལ་ཏིང་འཛིན་བསྐུལ་བྱེད་གསང་སྔགས་བརྗོད། །འཛིན་པ་གསུམ་བྲལ་དབྱེར་མེད་གྱུར་པར་བསམ། །ཞེས་པའི་དོན། རང་གི་སྤྱི་གཙུག་ཏུ་སེང་གེ་རིན་པོ་ཆེ་དང་པདྨ་ཉི་ཟླའི་གདན་གྱི་སྟེང་དུ། བླ་མ་དམ་པ་རྡོ་རྗེ་འཆང་སྐུ་མདོག་སྔོན་པོ་བཻ་ཌཱུརྻའི་རྩེ་མོར་ཉི་མའི་འོད་ཀྱིས་རེག་པ་ལྟར་སྔོ་ཞིང༌། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་ཐུགས་ཁར་འཛིན་པ། ཞབས་གཉིས་རྡོ་རྗེ་དཀྱིལ་མོ་ཀྲུང་གིས་བཞུགས་པ། མཚན་དང་དཔེ་བྱད་བཟང་པོས་རབ་ཏུ་བརྒྱན་པ། འོད་དང་འོད་ཟེར་འཕྲོ་ཞིང༌། ལོངས་སྤྱོད་རྫོགས་པའི་སྐུ་རྒྱན་ཅན་དུ་བསྒོམས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། དེ་ལས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་སྤྱན་དྲངས། བླ་མ་ལ་ཐིམ་པས་སྐྱབས་གནས་ཀུན་འདུས་སུ་བསྒོམ་ལ། བདུན་རྣམ་དག་མཎྜལ་དང་བཅས་པ་ཕུལ་ལ་གསོལ་བ་འདི་ལྟར་གདབ་པར་བྱ་སྟེ། ན་མོ་དུས་གསུམ་འཁོར་འདས་ཀྱི་རྒྱུད་ཡོངས་སུ་གང་བ། བླ་མ་རིན་པོ་ཆེའི་སྐུ་གསུང་ཐུགས། ལྷུན་གྲུབ་རྒྱུན་ཆད་མེད་པ་དང༌། བདག་གི་ལུས་ངག་ཡིད་གསུམ་དབྱེར་མི་ཕྱེད་ཅིང་ཐ་མི་དད་པའི་མོས་གུས་དང་རྟོགས་པ་ཁྱད་པར་ཅན་རྒྱུད་ལ་འཆར་བར་མཛད་དུ་གསོལ་ལོ། །ཞེས་གསོལ་བ་བཏབ་པས། བླ་མའི་སྤྱི་བོའི་ཨོཾ་ལས་འོད་ཟེར་དཀར་པོ་བྱུང༌། རང་གི་དཔྲལ་བར་ཐིམ། ལུས་ཀྱི་དྲི་མ་དག སྐུའི་བྱིན་རླབས་ཞུགས། བུམ་པའི་དབང་ཐོབ་པར་བསམ། བླ་མའི་མགྲིན་པའི་ཨཱ་ལས་འོད་ཟེར་དམར་པོ་བྱུང༌། རང་གི་མགྲིན་པར་ཐིམ། ངག་གི་དྲི་མ་དག གསུང་གི་བྱིན་རླབས་ཞུགས། གསང་བའི་དབང་ཐོབ་པར་བསམ། བླ་མའི་ཐུགས་ཀའི་ཧཱུྂ་ལས་འོད་ཟེར་སྔོན་པོ་བྱུང༌། རང་གི་སྙིང་གར་ཐིམ། ཡིད་ཀྱི་དྲི་མ་དག ཐུགས་ཀྱི་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་ཐོབ་པར་བསམ། དེ་ནས་བླ་མ་འོད་དུ་ཞུ་ནས་རང་ལ་ཐིམ། ལུས་ངག་ཡིད་གསུམ་གྱི་སྒྲིབ་པ་དག སྐུ་གསུང་ཐུགས་ཀྱི་བྱིན་རླབས་ཞུགས། དབང་བཞི་པ་ཚིག་དབང་རིན་པོ་ཆེའི་དོན་རྟོགས་པས་ཏེ། མདོ་སྡེ་ཡེ་ཤེས་རྒྱ་མཚོ་ལས། བླ་མའི་སྐུ་ཡི་དཀྱིལ་འཁོར་དུ། །དབང་བཞི་ཡོངས་སུ་རྫོགས་པར་ཞུས། །རྒྱུད་སྡེའི་དགོངས་པ་གནད་ཀྱི་མཆོག །ས་ལམ་གྱི་རིམ་པ་མ་ལུས་རྫོགས། །ཞེས་པའི་དོན་ནོ། །དེ་ནས་སེམས་མ་བཅོས་པ་ལ་མཉམ་པར་བཞག་ཅིང༌། ལྡང་བའི་དུས་སུ་བསྔོ་བ་བྱེད། བཞི་པ་ངོ་བོ་ཉིད་དུ་བསྒྲུབ་པ་ནི། རྗེ་རིན་པོ་ཆེ་ཡབ་སྲས་ཀྱི་ཞལ་ནས། དོན་དམ་བློ་འདས་སེམས་ཉིད་ཆོས་ཀྱི་སྐུ། །གདོད་ནས་རྣམ་དག་མ་སྐྱེས་འདུས་མ་བྱས། །རང་བཞིན་འོད་གསལ་ལྷུན་གྲུབ་དེ་བཞིན་ཉིད། །གློ་བུར་རྟོག་པའི་དྲི་མས་མ་སླད་ཅིང༌། །མི་རྟོག་ཟག་མེད་བདེ་ཆེན་ཞི་བའི་ངང༌། །བསྒོམ་བྱ་སྒོམ་བྱེད་རྩོལ་བ་རྣམ་སྤངས་ཏེ། །འབད་མེད་ཆེན་པོར་མ་བཅོས་ལྷུག་པར་ཞོག །བརྗོད་བྲལ་བློ་འདས་ཕྱག་རྒྱ་ཆེན་པོ་ནི། །སྐུ་བཞི་དབྱེར་མེད་བླ་མ་དམ་པ་སྟེ། །དེ་ནི་བདུད་དང་ཉོན་མོངས་ལས་རྒྱལ་ཞིང༌། །དཔག་མེད་ཡོན་ཏན་རྒྱ་མཚོའི་བདག་ཉིད་དེ། །གྲུབ་མཆོག་བླ་ན་མེད་པར་རྒྱལ་བས་བཤད། །ཅེས་པའི་དོན་བསྒོམ་པ་ལ་རང་གི་སེམས་ཉིད་བླ་མ་དམ་པར་ཤེས་པར་བྱས་ལ། བདུན་རྣམ་དག་གི་མཆོད་འབུལ་མཎྜལ་དང་བཅས་པ་བྱས་ལ་གསོལ་བ་འདི་ལྟར་གདབ། བླ་མ་རིན་པོ་ཆེ་ཆོས་ཀྱི་སྐུ། ལྷུན་གྱིས་གྲུབ་ཅིང་འདུས་མ་བྱས། སྐུ་གསུང་ཐུགས་དང་ཡོན་ཏན་འཕྲིན་ལས་ཐམས་ཅད་ཀྱི་སྒོ་ནས་བདག་ལ་དབང་བསྐུར་བར་མཛད་དུ་གསོལ། ཞེས་གསོལ་བ་བཏབ་ལ། ཕྱི་སྣང་བ་ལ་བཟོ་མི་བྱ། ནང་སེམས་ཉིད་ལ་ལས་མི་བཅོལ། སྒོམ་དུ་འཛིན་པའི་བློའི་དྲི་མ་བཤིག་ལ། ལུས་ངག་ཡིད་གསུམ་རང་ལུགས་ལ་གློད་ལ་བཞག དེ་ལྟར་གདོད་ནས་གནས་པའི་སེམས་ཉིད་རྣམ་པར་དག་པ་ཕྱག་རྒྱ་ཆེན་པོ་དང༌། དེ་ཉིད་འགག་མེད་དུ་ཤར་བའི་བླ་མར་འཛིན་པའི་རྣམ་པར་རྟོག་པ་གཉིས་ཆུ་ལ་ཆུ་བཞག་པ་དང༌། མར་ལ་མར་བཞག་པ་བཞིན་དབྱེར་མེད་དུ་གྲོལ་བས། ལུས་ངག་ཡིད་གསུམ་གང་དུ་ཡང་མི་གནས་ཏེ། སྐྱེ་བ་མེད་པ་ཆོས་སྐུ། འགག་པ་མེད་པ་ལོངས་སྐུ། གནས་པ་མེད་པ་སྤྲུལ་སྐུ། དབྱེར་མེད་པ་ངོ་བོ་ཉིད་དེ། བླ་མ་སྐུ་བཞི་པོ་རང་སེམས་ལ་ཚང་སྟེ། རྗེ་ཡབ་སྲས་ཀྱི་ཞལ་ནས། སེམས་ཉིད་ངོ་བོ་སྟོང་པ་ཆོས་ཀྱི་སྐུ། །གསལ་ལ་མ་འགགས་པ་དེ་ལོངས་སྤྱོད་རྫོགས། །སྣ་ཚོགས་རྟོག་མེད་ཤར་བ་སྤྲུལ་པའི་སྐུ། །དེ་ཕྱིར་ཆོས་རྣམས་མེད་ཅེས་ངོ་བོ་ཉིད། །ཅེས་པའི་དོན་ནོ། །ལྡང་བའི་དུས་སུ་འཁོར་གསུམ་ཡོངས་དག་གི་བསྔོ་བ་བྱའོ། །དོན་གྱི་སྙིང་པོ་ཕྱག་རྒྱ་ཆེན་པོ་སྒོམ་པ་ལ། རྗེ་རིན་པོ་ཆེ་ཡབ་སྲས་ཀྱི་ཞལ་ནས། སེམས་ཉིད་ཀྱི་ནམ་མཁའ་ཡངས་པ་ལ། །རྣམ་རྟོག་གི་སྤྲིན་ཚོགས་མ་དེངས་ན། །མཁྱེན་གཉིས་ཀྱི་གཟའ་སྐར་མི་བཀྲ་བས། །སེམས་མི་རྟོག་འདི་ལ་ནན་ཏན་མཛོད། །ཅེས་པའི་དོན། སེམས་ཉིད་ནམ་མཁའི་དཔེར་བྱས། མཁྱེན་གཉིས་ལ་སོགས་པ་བྲལ་བ་དང་རྣམ་པར་སྨིན་པའི་འབྲས་བུ། ཉི་ཟླ་སྐར་གསུམ་དཔེར་བྱས། ཉོན་མོངས་པ་དང་རྣམ་པར་རྟོག་པའི་ངོ་བོ་སྤྲིན་དང་ན་བུན་སོགས་སུ་བྱས་ལ། སྤྲིན་དང་ན་བུན་སོགས་མ་དག་ན། རྒྱུ་སྐར་བཀྲ་བར་མི་ནུས་པ་ལྟར། སྒྲིབ་པ་གསུམ་མ་དག་ན་མཁྱེན་པའི་ཡེ་ཤེས་གསལ་བར་མི་ནུས་པའི་དོན་ནོ། །དེ་ལ་ལྟ་སྒོམ་སྤྱོད་གསུམ་རྣམ་པར་དག་པ་ཞིག་དགོས་ཏེ། ལྟ་ཐོག་ནས་སྒོམ་སྐྱོང་བ་དང༌། སྒོམ་ཐོག་ནས་ལྟ་བར་འཚོལ་བ་གཉིས་ལས། ད་ལན་རིན་པོ་ཆེའི་བཞེད་པས། གཞི་ལྟ་བ་གཏན་ལ་འབེབས་པར་བཞེད་དེ། རྗེ་ནཱ་རོ་པའི་ལྟ་བ་མདོར་བསྡུས་ལས། དཀྱུས་ས་བསྟན་པའི་རྟ་བཞིན་དུ། །ལྟ་བ་དངོས་དང་མི་མཐུན་ན། །སྒོམ་དང་སྤྱོད་པའང་འཁྲུལ་གྱུར་པས། །འབྲས་བུ་ཇི་བཞིན་མི་འཐོབ་སྟེ། །དམུས་ལོང་དམིགས་བུ་མེད་པ་བཞིན། །ཞེས་པས། ལྟ་བ་གཏན་ལ་འབེབས་པ། གྲུབ་མཐའ་འཛིན་པ་ཐམས་ཅད་ལྟ་བའི་འདོད་ལུགས་མང་ཡང༌། ལྟ་བ་ཡོད་དེ་རྟོགས་པ་དང་མི་ལྡན་ཞིང༌། རང་རྒྱུད་པ་འབའ་ཞིག་ལས་འབྱུང་བར་དཀའ་བས། རྗེ་རིན་པོ་ཆེའི་ཞལ་ནས། རྟེན་གྱི་གང་ཟག་དེ་དག་ལ། །ལྟ་བའི་འདོད་ལུགས་མང་མོད་ཀྱང༌། །སྒོམ་པ་གོ་རྟོགས་མེད་པས་ན། །ལྟ་བ་རྟོག་པ་དང་བྲལ་བ་ཡིན། །གསུངས་སོ། །དེས་ན་ལྟ་བ་རྟོགས་པ་དང་ལྡན་པ་ཞིག་དགོས་ཏེ། དོན་རྟོགས་པའམ། དོན་མངོན་དུ་གྱུར་པ། བློ་ལས་འདས་པ་ཉམས་སུ་མྱོང་དགོས་པས། དེ་ལ་ལྟ་བས་གཏན་ལ་ཕབ། སྒོམ་པས་ཉམས་སུ་ལེན། སྤྱོད་པས་བོགས་འདོན། འབྲས་བུ་རང་ཆས་སུ་ཐོབ་པ་ཞིག་དགོས། དེ་ལ་ལྟ་བ་གཏན་ལ་འབེབས་པ། རྗེ་ནཱ་རོ་པའི་ལྟ་བ་མདོར་བསྡུས་ལས། །དངོས་དོན་བསྡུས་ཏེ་གཏན་ལ་ཕབ། །ཅེས་པས། སེམས་དངོས་པོའི་གནས་ལུགས། སྣང་སེམས་གཉིས་སུ་འདུས་ལ། དང་པོར་ཀུན་རྫོབ་ཀྱི་སྣང་བ་སེམས་སུ་གཏན་ལ་འབེབས་ཏེ། མདོར་བསྡུས་ལས། སྣང་ཞིང་སྲིད་པའི་ཆོས་འདི་དག །རང་རིག་སེམས་ལས་གུད་ན་མེད། །སྣང་ཞིང་གསལ་བ་ཉིད་ཀྱི་ཕྱིར། །དཔེར་ན་རང་རིག་ཉམས་མྱོང་བཞིན། །གལ་ཏེ་སེམས་ནི་མ་ཡིན་ན། །འབྲེལ་བ་མེད་ཕྱིར་མི་སྣང་ཐལ། །དེ་ལྟར་ཀུན་རྫོབ་གཏན་ལ་ཕབ། །ཅེས་པས་རང་གི་སེམས་སུ་གོ། །དོན་དམ་གཏན་ལ་འབེབས་པ་སེམས་གཞི་མེད་རྩ་བྲལ་དུ་ཤེས་དགོས་ཏེ། ལྟ་བ་མདོར་བསྡུས་ལས། ཆོས་ཀུན་སེམས་ལ་གནས་ཞེས་གསུངས། །ཆོས་ཀྱི་དངོས་གཞིའི་སེམས་ཉིད་དེ། །རིགས་པ་བཞི་སོགས་ཀྱིས་དཔྱད་ན། །བློ་བུར་རྣམ་རྟོག་དྲི་མ་གཉིས། །གཅིག་གམ་ཐ་དད་གང་ཡིན་པ། །ཤིན་ཏུ་ཟབ་པ་ཆེན་པོ་ཉིད། །ཤིན་ཏུ་ཟབ་ཕྱིར་མཁས་པས་དཔྱོད། །ཅེས་པའི་དོན་རང་རིག་པའི་སེམས་འདི་གཏན་ཚིགས་ཆེན་པོ་བཞིའམ། རིགས་པ་བཞིས་བདེན་མེད་གཏན་ལ་འབེབས། ངོས་འཛིན་ཚུལ་དབུ་མའི་གཏན་ཚིགས་དང་ཅུང་མི་འདྲ། རིགས་པ་བཞི་ཞེས་པ་རྒྱུ་ལ་དཔྱོད་པ་རྡོ་རྗེ་གཟེགས་མའི་རིགས་པ་དང་གཅིག ངོ་བོ་ལ་དཔྱོད་པ་གཅིག་དང་དུ་བྲལ་གྱི་རིགས་པ་དང་གཉིས། འབྲས་བུ་ལ་དཔྱོད་པ་མུ་བཞི་སྐྱེ་འགོག་གི་རིགས་པ་དང་གསུམ། རྗེས་ལ་དཔྱོད་པ་རྟེན་ཅིང་འབྲེལ་འབྱུང་གི་རིགས་པ་དང་བཞིའོ། །དང་པོ་ནི། །ལས་འབྲས་མྱུ་གུ་འབྱུང་རུང་དང་འདྲ་སྟེ། དབུ་མ་ལས། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་དང༌། །དངོས་པོ་གང་དང་གང་ལ་ཡང༌། །སྐྱེ་བ་ནམ་ཡང་ཡོད་མ་ཡིན། །བདག་ལས་མ་སྐྱེས། གཞན་ལས་མ་སྐྱེས། གཉིས་ཀ་ལས་མ་སྐྱེས། རྒྱུ་མེད་ལས་མ་སྐྱེས་པའི་ཕྱིར། ཞེས་པ་ལྟར་སྣང་སེམས་གཞི་མེད་རྩ་བྲལ་དུ་གཏན་ལ་ཕབ་སྟེ། སེམས་ཀྱི་གཞི་རྩ་ཆོད་པའོ། །གཉིས་པ་ངོ་བོ་ལ་དཔྱོད་པ་གཅིག་དང་དུ་བྲལ་ཞེས་རྡུལ་ཕྲ་རབ་ཏུ་དངོས་པོ་འབྱེད་པས་ཀྱང་མ་གྲུབ་ལ། གོ་ཡུལ་གྱིས་གཏན་ལ་འབེབས་ཏེ། སྣང་བ་སེམས་སུ་ཤེས་པས། དངོས་པོ་ལ་འཛིན་པ་སྤང༌། སེམས་རང་རིག་ཏུ་ཤེས་པས་དཀར་དམར་གྱི་འཛིན་པ་སྤང༌། རང་རིག་བདེ་བར་ཤར་བས་སྡུག་བསྔལ་དང་བཏང་སྙོམས་ཀྱི་འཛིན་པ་སྤང༌། བདེ་བ་སྤྲོས་བྲལ་དུ་རྟོགས་པས་ཞེན་པའི་འཛིན་པ་སྤངས་ཏེ་སེམས་ཀྱི་གཞི་རྩ་ཆོད་པའོ། །གསུམ་པ་འབྲས་བུ་ལ་དཔྱོད་པ་མུ་བཞི་སྐྱེ་འགོག་གི་རིགས་པ་ལས། སྟོང་ཉིད་ཤོར་ས་བཞི་དང་གོལ་ས་གསུམ་དུ་མ་གོལ་བ་ཞིག་དགོས་ཏེ། སྟོང་ཉིད་ཤེས་བྱའི་གཤིས་ལ་ཤོར་བ་དང་གཅིག སྟོང་ཉིད་རྒྱས་འདེབས་སུ་ཤོར་བ་དང་གཉིས། སྟོང་ཉིད་ལམ་དུ་ཤོར་བ་དང་གསུམ། སྟོང་ཉིད་གཉེན་པོར་ཤོར་བ་དང་བཞི། དང་པོ་ནི་སྭ་བྷཱ་ཝའི་སྔགས་དོན་བསྒོམས་ཏེ། མེད་དགག་གི་སྟོང་ཉིད་ཉི་ཚེ་བ་བློས་དཔྱད་དེ། ཡོད་པ་ཐམས་ཅད་མེད་པར་བསྒོམས་ན། སྟོང་ཉིད་ཤེས་བྱའི་གཤིས་ལ་ཤོར་བའོ། །གཉིས་པ་ནི། དངོས་པོ་ཐམས་ཅད་ལ་འདི་ཡང་སྟོང་པའོ། །འདི་ཡང་སྟོང་པའོ། །སྙམ་པར་རྒྱས་གདབ་པས། དོན་སྤྱི་བློ་ཡུལ་དུ་བྱས་ཏེ། དོན་དངོས་ལ་ཁ་མ་རེག་པས་རྒྱས་འདེབས་སུ་ཤོར་བའོ། །གསུམ་པ་ལམ་དུ་ཤོར་བ་གནས་ལུགས་གཞི་འབྲས་དབྱེར་མེད་རང་སེམས་རྟོགས་ནས་འབྲས་བུ་ཐོབ་པར་མ་གོ་སྟེ། འདི་སྤངས་པའི་ཤུལ་ན་འབྲས་བུ་བཟང་པོ་ཞིག་ཐོབ་པར་རེ་བ་སྟེ། སྟོང་ཉིད་ལམ་དུ་ཤོར་བའོ། །བཞི་པ་གཉེན་པོར་ཤོར་བ་ནི། སྤང་གཉེན་གཉིས་མེད་དུ་མ་རྟོགས་ཤིང་དགྲ་གཉེན་རིས་ཆད་དུ་གོ་བས་ཆགས་སྡང་དང་གཟུང་འཛིན་བསྐྱེད་དེ། ལྟ་བའི་ཕྱོགས་སྔ་མར་སོང་བས་སྟོང་ཉིད་གཉེན་པོར་ཤོར་བའོ། །གོལ་ས་གསུམ་ནི། བདེ་གསལ་མི་རྟོག་པ་གསུམ་སྒོམ་གྱི་ཡང་རྩེར་འདོད་པ་མང་ངོ༌། །དེ་གསུམ་སྒོམ་གྱི་གོལ་སར་འགྲོ་བས། བདེ་བར་ཞེན་པས་འདོད་ཆགས། གསལ་བར་ཞེན་པས་གཟུགས་ཁམས། མི་རྟོག་པར་ཞེན་པས་གཟུགས་མེད་ཀྱི་ཁམས་སུ་གོལ་ཞིང༌། ཞེན་མེད་དུ་བསྐྱངས་ཀྱང༌། འབྲས་བུ་མངོན་མཐོའི་ཡོན་ཏན་ལས་མི་འཐོབ་སྟེ། རྗེ་རིན་པོ་ཆེའི་ཞལ་ནས། སྐྱོན་མེད་ཀྱི་ཏིང་ངེ་འཛིན་གསུམ་ཁམས་གསུམ་འཁོར་བའི་རྒྱུ་ཞེས་གསུངས་པས། གོལ་ས་སྤངས་ཏེ་བསྒོམས་པས། སེམས་ཀྱི་གཞི་རྩ་ཆོད་པའོ། །བཞི་པ་རྗེས་ལ་དཔྱོད་པ་རྟེན་ཅིང་འབྲེལ་བར་འབྱུང་བ་སྟེ། གཏི་མུག་གི་གཉེན་པོར་རྟེན་འབྲེལ་བཅུ་གཉིས་བསྒོམ་ཞེས་གསུངས་པ་རྣམས་དང༌། བྱེ་བྲག་ཏུ་ལྟ་བ་མདོར་བསྡུས་ལས། རིགས་པ་ཡིན་ཕྱིར་གསལ་བ་ཉིད། །རང་རིག་རང་ལ་མི་རྟོག་སྟེ། །རྣམ་པར་རྟོག་བྱ་མིན་ཕྱིར་ཡང༌། །སེམས་དེའི་རང་བཞིན་མི་རྟོག་ཉིད། །དཔེར་ན་རང་རིག་ཡེ་ཤེས་བཞིན། །སེམས་དེ་ཡེ་ཤེས་ཡིན་རྟོགས་ན། །སངས་རྒྱས་གཞན་ནས་མི་བཙལ་གསུངས། །འོན་ཀྱང་གློ་བུར་དྲི་མས་བསྒྲིབས། །གློ་བུར་རྟོག་པས་ཉོན་མོངས་ཏེ། །ཆུ་དང་གསེར་དང་ནམ་མཁའ་བཞིན། །གནས་སྐབས་དག་དང་མ་དག་གཉིས། །རང་བཞིན་འོད་གསལ་དེ་ཡང་ནི། །དངོས་པོ་སྐྲ་ཡི་རྩེ་ཙམ་མེད། །དཔེར་ན་ནམ་མཁའི་པདྨོ་བཞིན། །ཇི་ལྟར་ཕྱི་རོལ་མ་གྲུབ་ཅིང༌། །ཕ་རོལ་ཡང་ནི་མ་གྲུབ་ལ། །ཕྱི་རོལ་མ་གྲུབ་ཕ་རོལ་བཞིན། །ལུས་ཅན་ཡང་ནི་མ་ཡིན་ལ། །ལུས་ཅན་མེད་པ་མི་སྲིད་ཕྱིར། །དེ་ལྟར་ཀུན་རྫོབ་དང་བྲལ་བའི། །དོན་དམ་གཏན་ལ་དབབ་པར་བྱ། །ཞེས་གསུངས་པས། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རྟེན་འབྲེལ། རྟེན་འབྲེལ་སྐད་ཅིག་མ། སྐད་ཅིག་མ་རྐྱེན་ལས་སྐྱེས་པ། རྐྱེན་ལས་སྐྱེས་པ་རང་བཞིན་སྐྱེ་བ་མེད་པའོ། །ཞེས་དང༌། མདོ་སྡེ་ལང་ཀར་གཤེགས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པ་ཉིད། །གང་གིས་སྟོང་ཉིད་ཤེས་ཏེ་བག་ཡོད་པའོ། །ཞེས་པས། སེམས་ཀྱི་གཞི་རྩ་ཆོད། དེ་ལྟར་རྟོགས་པས་ལྟ་བ་ཆེན་པོ་གསུམ་གྱིས་མ་རེག་པའི་རྟོགས་པ་དང་ལྡན་པ་ཞེས་ཁས་ལེན་དང་བྲལ་བ་སྟེ། རྗེ་རིན་པོ་ཆེའི་ཞལ་ནས། ལྟ་བ་བལྟ་བྱ་ལྟ་བྱེད་ཀུན་དང་བྲལ། མཐར་ཐུག་ཆེན་པོ་གསུམ་པོ་ལས་འདས་པའི་ཆོས་སྐུ་མངོན་དུ་གྱུར། འདི་གཞན་ལ་མེད་པའི་ཁྱད་ཆོས་ཡིན། །གསུངས་པས། ཆེན་པོ་གསུམ་ལ་སོགས་པ་མི་དགོས་པ་མ་ཡིན་ཏེ། མཐོན་པོའི་འཛིན་སྟངས་དང་མ་བྲལ་བས། ལྟ་བ་རྟོགས་པའི་རྒྱུར་མི་འགྱུར་ཞིང༌། ལྟ་བ་དངོས་ལ་ཁ་མ་རེག་ཅེས་གསུངས་སོ། །ལྟ་བ་དངོས་ནི་ཁས་ལེན་དང་བྲལ་ཏེ། ཇི་སྐད་དུ། ང་ལ་ཁས་ལེན་མེད་པའི་ཕྱིར། །ང་ལ་སྐྱོན་དེ་ཐལ་མི་འགྱུར། །རྒྱལ་བའི་སྲས་པོས་ཅང་མི་གསུངས། །མ་གསུངས་པ་དེ་རྒྱ་ཆེར་བཤད། །ཅེས་པའི་དོན་ལྟ་བ་རྟོགས་པ་དང་ལྡན་པའོ། །དེ་ལྟར་གཏན་ལ་ཕབ་ནས། དེ་ཉིད་བསྒོམ་པར་བྱ་བ་ལ། རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར་བྱ་བས། བཅའ་བ་ལུས་ཀྱི་གནད། བཞག་པ་སེམས་ཀྱི་གནད། ཉམས་ལེན་དུས་ཀྱི་གནད་ཅེས། གནད་རྣམ་པ་གསུམ་ལ་སྒྲིལ་ཏེ་ཉམས་སུ་ལེན་དགོས་པས། བཅའ་བ་ལུས་ཀྱི་གནད་རྣམ་སྣང་གི་ཆོས་བདུན་ལྡན་ཏེ། རྡོ་རྗེ་ཕྲེང་བ་ལས། སྒྲུབ་པོ་བདེ་བའི་སྟན་འདུག་སྟེ། །མིག་ནི་སྣ་རྩེར་གཏད་བྱས་ཏེ། སྣ་ནི་ལྟེ་བའི་ཚད་དུ་བཞག ཕྲག་གོང་མཉམ་ལ་ལྕེ་རྐན་སྦྱར། །སོ་དང་མཆུ་ནི་བདེ་བར་བཞག །དབུགས་ཀྱི་འབྱུང་རྔུབ་གློད་ནས་ནི། །ཅུང་ཟད་ཅུང་ཟད་རྩོལ་བྲལ་བས། །ཇི་ལྟ་བ་བཞིན་འབྱུང་རྔུབ་ན། །རྡོ་རྗེ་དཀྱིལ་ཀྲུང་ལེགས་གནས་པས། །ཞེས་གསུངས་པས། ལུས་གནད་བཅའ་བ་ལེགས་པར་བྱེད། བཞག་པ་སེམས་ཀྱི་གནད་ནི། གནས་ལུགས་བསྒོམ་པ་དང༌། ངོ་སྤྲོད་པས་ཏེ། དང་པོ་མཚན་བཅས་ཀྱི་རྫོགས་རིམ་དང༌། མཚན་མེད་ཀྱི་རྫོགས་རིམ་ཏེ། མཚན་བཅས་ལུས་ཀྱི་གནས་ལྔར་ཐིག་ལེ་ལ་སེམས་འཛིན་པ། མཚན་མ་མེད་པ་སེམས་ཀྱི་བཞག་ཐབས་བདུན་བསྟན། ཉམས་ལེན་དུས་ཀྱི་གནད་ལ། ཉམས་ལེན་དུས་ལ་བར་མཚམས་མེད། །དུས་ཀྱི་རྒྱལ་པོ་དྲན་པའི་ཚེ་ན་བསྒོམ། །དུས་ཚོད་ཉིད་དང་ཚེས་གྲངས་བརྩི་མི་དགོས། །འདི་ལ་གཟའ་སྐར་ཚེས་གྲངས་མེད། །འདི་ལ་སྙུང་བ་མེད་ཅེས་བྱ། །ཞེས་པས། ཉམས་ལེན་རྒྱུན་འཁྱེར་བར་མཚམས་མེད་པར་བྱ། ད་ནི་རྫོགས་རིམ་སྒོམ་པར་བྱེད་པས། སེམས་བསྐྱེད་ལུས་ཡི་དམ་དུ་གསལ་བཏབ་ལ། བླ་མ་དྲན་པར་བྱས་ལ། རང་གི་སྙིང་གར་ཐིག་ལེ་སྔོན་པོ་ཉུང་འབྲུ་ཙམ་འོད་དང་བཅས་པ་ཞིག་ལ་ཤེས་པ་གཏད་ལ་མ་ཡེངས་པར་བྱས་ལ་བསྒོམ། དེ་ལྟར་བྱས་པས་ཏིང་ངེ་འཛིན་བཟང་པོ་བྱུང་ན་ཡང་རང་ལུགས་སུ་ལྷོད་གློད་ལ་དམིགས་པ་ཡེ་མི་འཛིན་པར་ཅུང་ཟད་ངལ་བསོ། ཡང་སྙིང་གའི་ཐིག་ལེ་ལ་ཤེས་པ་ཙེ་ནེ་གཏད་ལ་འཇོག དེ་ལ་རྣམ་པར་རྟོག་པ་ཅི་བྱུང་ཡང་རྗེས་སུ་མི་འབྲེང་བར་ཐིག་ལེ་ལ་འཇོག་ཅིང་ཐུན་བཞིར་ཉམས་སུ་ལེན། མཐར་ཐིག་ལེ་དེ་ཉིད་ཀྱང་མི་དམིགས་པར་བྱས་ལ་སེམས་མ་བཅོས་པར་བཞག་པར་བྱ་ཞིང༌། དེ་ནས་སྦྱོར་བ་འདི་ལྟར་དུ་བྱས་ལ་ཤེས་པ་རྒོད་པ་སོགས་བྱུང་ན། ལྟེ་བར་ཐིག་ལེ་སེར་པོ་དང༌། གསང་གནས་སུ་ཐིག་ལེ་ལྗང་ཁུ་བསྒོམ། ཡང་ཤེས་པ་བྱིང་བ་སོགས་བྱུང་ན་མགྲིན་པར་ཐིག་ལེ་དམར་པོ་དང༌། སྤྱི་བོར་ཐིག་ལེ་དཀར་པོ་བསྒོམ་མོ། །དེ་ལྟར་བསྒོམས་པས་སེམས་ཕྱིར་མི་འཕྲོ་བར་རྟོག་མེད་དུ་གནས་པ་འབྱུང་ཞིང༌། མངོན་ཤེས་ལ་སོགས་པ་འཆར་ཏེ། དཔལ་འཁོར་ལོ་སྡོམ་པ་ལས། ཡིད་ནི་ནང་དུ་ཆུད་པ་ཡིས། །ཅི་འདོད་པ་ཡི་ལས་རྣམས་འགྲུབ། །ཅེས་སོ། །ད་ནི་མཚན་མ་མེད་པའི་རྫོགས་རིམ་ལ། སེམས་ཀྱི་བཞག་ཐབས་བདུན་ཞེས་པས། དང་པོར་ཡིད་ལ་མི་བྱེད་པར་སྐྱོང་བ། མཐོ་དམན་གྱི་བསམ་བློ་སྤངས་ཏེ་སྐྱོང་བ། དྲན་པ་མ་ཡེངས་པར་སྐྱོང་བ། བརྩོན་འགྲུས་ཆེན་པོས་སྐྱོང་བ། སྒོམ་མེད་ཀྱི་དོན་ལ་སྐྱོང་བ། གྲིམས་ལྷོད་ཀྱི་མཐའ་དང་བྲལ་བར་སྐྱོང་བ། སེམས་མ་བཅོས་པར་སྐྱོང་བ་དང་བདུན་ནོ། །དང་པོ་ཡིད་ལ་མི་བྱེད་པར་སྐྱོང་བ། མགོན་པོ་ཀླུ་སྒྲུབ་ཀྱི་ཞལ་ནས། ཆོས་བདག་མེད་པ་མཉམ་པ་ཉིད། །རང་སེམས་གདོད་ནས་མ་སྐྱེས་པ། །སྟོང་པ་ཉིད་ཀྱི་རང་བཞིན་ནོ། །དེ་ཉིད་བསྒོམ་པའི་རྣལ་འབྱོར་པས། །དབུགས་གཏོང་རྔུབ་པ་མ་ཡིན་ཅིང༌། །སྤྱན་ཕྱེ་བཙུམ་པའང་མ་ཡིན་ལ། །སྐུ་ནི་དགྱེ་བའང་མ་ཡིན་ཞིང༌། །དགུ་བའང་ནི་མ་ཡིན་ལ། །གསུངས་པ་མ་ཡིན་མི་གསུང་མིན། །ཕྱི་རོལ་ཡུལ་ལ་མི་རྟོག་ཅིང༌། །ནང་དུ་སེམས་ལའང་མི་རྟོག་གོ། །ཞེས་སོ། །དེ་ཡིད་ལ་མི་བྱེད་པ་བཅུ་གཅིག་བྱ་བ། གཟུགས་སྒྲ་དྲི་རོ་རེག་བྱ་ཡིད་ལ་མི་བྱེད། གཟུགས་དང་སྒྲ་དང་དྲི་དང་རོ་དང་རེག་བྱ་རྣམས་ཀྱི་རང་བཞིན་ཡིད་ལ་མི་བྱེད་པ་སྟེ་བཅུ། ཆོས་ཡིད་ལ་མི་བྱེད་པ་དང་བཅུ་གཅིག་གོ། །ཡང་རྗེ་རིན་པོ་ཆེ་འདན་ན་བཞུགས་པའི་དུས་སུ་ཁྱིམ་མཚེས་ཞིག་གི་བུད་མེད་ཀྱི་ཁྱོ་ཤི་བས་མྱ་ངན་བྱས་པས། རྗེ་རིན་པོ་ཆེའི་ཡུམ་གྱིས། ཁྱོ་ཡིད་ལ་མ་བྱེད་དང༌། སྡུག་བསྔལ་རྒྱུན་ཆད་ཁྱོ་ཡིད་ལ་བྱས་ན་སྡུག་བསྔལ་རྒྱུན་མི་ཆད་ཅེས་པ་དེ་ལས་ལྷག་པའི་ངོ་སྤྲོད་ནི་ཡུལ་དབུས་སུ་བྱོན། རྗེ་མཐའ་རྩ་པ་དང་མཇལ། རྟོགས་པ་མངོན་གྱུར་གྱི་སྐབས་སུའང་མ་གསུངས་པས། ཡིད་ལ་མི་བྱེད་པ་འདི་ཟབ་སྟེ། རྗེ་ས་ར་ཧའི་ཞལ་ནས། ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། །འབྲས་བུ་གང་ལའང་རེ་བ་མ་བྱེད་རྣལ་འབྱོར་པ། །ཞེས་པའི་དོན་ནོ། །གཉིས་པ་མཐོ་དམན་གྱི་བསམ་བློ་སྤངས་ཏེ་སྐྱོང་བ། མཐོ་བ་དཀར་པོ་དགེ་བའི་རྩ་བ། དམའ་བ་ནག་པོ་སྡིག་པ་མི་དགེ་བ། བར་པ་ལུང་མ་བསྟན་གང་ཡང་མི་བསྒོམ་སྟེ། ཏིལླི་པའི་ཞལ་ནས། མཐོ་དམན་བསམ་བློ་མ་བྱས་ན། །དུས་གསུམ་རྒྱལ་བའི་ཡོན་ཏན་འཆར། །ཀུན་མཁྱེན་ཀུན་གྱི་གསུང་ཡིན་ནོ། །ཞེས་དང༌། ཡང་དེ་ཉིད་ལས། ལུས་ཀྱི་བྱ་བ་ཡོངས་ཐོང་རྣལ་མར་སྡོད། །ངག་གི་སྨྲ་བརྗོད་མ་མང་གྲག་སྟོང་བྲག་ཆ་འདྲ། །ཡིད་ལ་ཅི་ཡང་མི་བསམ་ཟླ་ལོའི་ཆོས་ལ་ལྟོས། །ཞེས་པས། མཉམ་བཞག་ཟླ་ལོ་བ་ཞེས་བློ་བྲལ་དུ་བསྒོམ། གསུམ་པ་དྲན་པ་མ་ཡེངས་པར་སྐྱོང་བ། རྗེ་རིན་པོ་ཆེའི་ཞལ་ནས། དྲན་པ་ཡེངས་མེད་མ་ཤེས་ན། །མི་བསྒོམ་པ་ལ་བྱ་ཐབས་མེད། །གསུངས། དྲན་པ་བསྟེན་པ་འདི་རང་གལ་ཆེ། བྱང་ཆུབ་ཀྱི་ཕྱོགས་ཆོས་སུམ་ཅུ་རྩ་བདུན་དྲན་པ་ལ་ཚང་སྟེ། དྲན་པ་ཉེ་བར་བཞག་པ་བཞི། ཡང་དག་པར་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་དང༌། དབང་པོ་ལྔ་དང༌། སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་དང༌། འཕགས་པའི་ལམ་ཡན་ལག་བརྒྱད་དང༌། སློབ་པ་མཐར་ཕྱིན་ནས་མི་སློབ་ཟུང་འཇུག་གིས་ཕྱིར་མི་ལྡོག་པའི་ས་ཐོབ་པ་རྣམས་དྲན་པས་ཏེ། དྲན་པ་ཉེ་བར་བཞག་པ་བཞི། དང་པོ་དྲན་པའི་ངོ་བོ་ཡང་དག་པར་སྤོང་བ་བཞི། དྲན་པ་བརྟེན་པས་སྤང་བྱ་འགག་པ། རྫུ་འཕྲུལ་གྱི་རྐང་པ་ལས། སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པའི་དྲན་པ། དབང་པོ་ལྔ་ལས་དྲན་པའི་དབང་པོ། སྟོབས་ལྔ་ལས་དྲན་པའི་སྟོབས། བྱང་ཆུབ་ཀྱི་ཡན་ལག་བདུན་ལ། དྲན་པ་ཡང་དག་བྱང་ཆུབ་ཀྱི་ཡན་ལག འཕགས་པའི་ལམ་ཡན་ལག་བརྒྱད་ལས། ཡང་དག་པའི་དྲན་པ་སློབ་པ་མཐར་ཕྱིན་པ། དྲན་པས་དབང་བསྒྱུར་ཞི་བའི་ཏིང་ངེ་འཛིན་ཕྱིར་མི་ལྡོག་པ་ལ་མཁྱེན་པའི་ཡེ་ཤེས་ཀྱི་བར་དུ་འགྲོ་བས་སོ། །དེ་ནས་རྗེ་རིན་པོ་ཆེའི་ཞལ་ནས། རྟོགས་པ་གོམས་པར་བྱེད་པ་སྒོམ་པ་ཞེས་དྲན་པ་མ་ཡེངས་པར་སྐྱོང་བའོ། །བཞི་པ་བརྩོན་འགྲུས་ཆེན་པོས་སྐྱོང་བ། རྗེ་རིན་པོ་ཆེའི་ཞལ་ནས། བརྩོན་འགྲུས་ཆེན་པོའི་གོ་བ་དེ། །དྲན་པ་རྒྱུན་ཆད་མེད་པ་ཡིན། །གོ་བ་འཛོལ་ན་ཕུང་བར་ངེས། །ཞེས་གླང་པོའི་འགྲོས་སམ་པི་ཝང་གི་རྒྱུད་ལྟར་རྒྱུན་དུ་སྐྱོང་དགོས་སོ། །རྗེ་བཙུན་ཏིལླི་པའི་ཞལ་ནས། བློ་དམན་སྐྱེས་བུ་དོན་ལ་མི་གནས་ན། །རླུང་གི་གནད་བཟུང་རིག་པ་གཅེར་བུར་ཞོག །ལྟ་སྟངས་དང་ནི་སེམས་འཛིན་དུ་མ་ཡིས། །རིག་པ་ངང་ལ་མི་གནས་བར་དུ་གཅུན། །ཞེས་གསུངས་པའི་དོན་ཡིན་པས། སྐད་ཅིག་ཀྱང་མ་ཡེངས་པར་དྲན་པ་བརྟེན། མིག་འབྲས་ལ་འགྱར་འགྱུར་དང༌། རྫི་མ་ལ་ཁྲབ་ཁྲེབ་མེད་པར་མཉམ་པར་བཞག་གོ། །ལྔ་པ་སྒོམ་མེད་ཀྱི་དོན་ལ་སྐྱོང་བ། སྒོམ་རྒྱུའི་དམིགས་པ་དང་གཏད་སོ་མེད་དེ། རྗེ་རིན་པོ་ཆེའི་ཞལ་ནས། སྒོམ་རྒྱུ་རྡུལ་ཙམ་མེད་པ་ལ། །ཡེངས་སུ་སྐད་ཅིག་མི་སྟེར་བ། །ཕྱག་རྒྱ་ཆེན་པོའི་མན་ངག་ཡིན། །ཞེས་དང༌། དེ་ཉིད་ལས། སྒོམ་རྒྱུ་མེད་ཀྱང་གོམས་རྒྱུ་ཡོད། །གོམས་པས་ལྟ་བ་ཀློང་དུ་གྱུར། །གོམས་དེ་བདག་ལ་རག་ལས་པས། །རྒྱུན་ཆད་མེད་པར་མཉམ་པར་ཞོག །ཅེས་དང༌། དཔལ་བ་གསང་བ་འདུས་པའི་རྒྱུད་ལས། དངོས་པོ་མེད་པས་སྒོམ་པ་མེད། །བསྒོམ་པར་བྱ་བ་སྒོམ་པ་མིན། །དེ་ལྟར་དངོས་པོ་དངོས་མེད་པས། །སྒོམ་པ་དམིགས་སུ་མེད་པའོ། །ཞེས་པའི་དོན་ནོ། །དྲུག་པ་སྒྲིམ་ལྷོད་ཀྱི་མཐའ་དང་བྲལ་བར་སྐྱོང་བ། སྒྲིམ་ཐལ་ནས་རྣམ་རྟོག་རྒོད་ན་དགེ་སྦྱོར་ཐོག་ཏུ་མི་ཕེབས། རྐྱེན་ངན་རྟོག་པ་ཡུལ་ཕྱིར་འཚོལ་བས་སྒྲིམ་མ་ཐལ་བ། ལྷོད་ན་རྟོག་པ་འོག་འགྱུ་ལ་སོང་ནས་རིག་པ་གར་གནས་ངོས་མི་ཟིན་པས། སྒྲིམ་ལྷོད་ཀྱི་མཐའ་བསྲུངས་ཏེ། དགེ་སྦྱོར་སྲང་མདའ་ལ་གཞལ་བ་འདྲ་བ་ཞིག་དགོས་ཏེ། རྗེ་བཙུན་ས་ར་ཧའི་ཞལ་ནས། འཇུར་བུས་བཅིངས་པའི་སེམས་ཉིད་ནི། །གློད་ན་གྲོལ་བར་ཐེ་ཚོམ་མེད། །བྲམ་ཟེས་སྐུད་པ་འཁེལ་བ་བཞིན། །སོ་མ་མ་བཅོས་ལྷུག་པར་ཞོག །ཅེས་པའི་དོན་ནོ། །བདུན་པ་མ་བཅོས་པར་སྐྱོང་བ་རྒྱལ་བའི་ཡུམ་ལས། མ་བཅོས་པ་ནི་བྱང་ཆུབ་མཆོག་རྒྱུ་སྟེ། །བཅོས་མའི་སྟོབས་ཀྱིས་འཕགས་ལམ་འཐོབ་མི་འགྱུར། །ཞེས་སོ་མ་ལྷུག་པ། རང་དྭངས་མ་བཅོས་པར་བཞག དེ་ཡང་ཡོད་པར་བསྒོམས་ན་བཅོས་མ། མེད་པར་བསྒོམས་ན་བཅོས་མ། དབུས་སུ་བསྒོམས་ན་བཅོས་མ་སྟེ། སོ་མ་ཞེས་པ་རྟོག་པ་སྔ་མ་འགགས། ཕྱི་མ་མ་སྐྱེས་པའི་བར་དེ་སོ་མ་ཞེས་བརྗོད། ལྷུག་པ་ཞེས་པ་ཚོགས་དྲུག་གི་སྣང་རྐྱེན་ལ་དགག་སྒྲུབ་མེད་པར་འཇོག་པའོ། །རང་དྭངས་གང་ཤར་དེ་དག་བཟོ་མེད་ཏུ་སྐྱོང༌། མ་བཅོས་པ་ལ་གྲུབ་པ་སྡེ་བདུན་ལས་བཞིར་བཤད་དེ། མ་བཅོས་པའི་ཤེས་པ་ངོས་བཟུང་བ། མ་བཅོས་པར་བཞག་པ། སྔ་ཕྱིར་གཅིག་ཏུ་བསྙེས་པས་བསམ་གཏན་གྱི་དྲོད་ཐོབ་པ། དེ་ལྟར་བསྒོམས་པས་འབྲས་བུ་ནམ་མཁའ་ལྟར་འཆར་བའོ། །དེ་ལྟར་སེམས་བཞག་ཐབས་བདུན་གྱི་ངོ་བོ་ཡིད་ལ་མི་བྱེད་པར་འདུས་ཏེ། རྗེ་རིན་པོ་ཆེའི་ཞལ་ནས། བཟང་རྟོག་གི་རྩོལ་བས་མ་སླད་པ། ངན་རྟོག་གི་རྗེས་སུ་མི་འབྲང༌། བར་མ་ལུང་མ་བསྟན་དུ་མ་སོང་བ། སྒོམ་པ་ཡིད་བྱེད་དང་བྲལ་བར་ཞོག་ཅེས་སོ། །བཟང་རྟོག་གི་རྩོལ་བས་མ་སླད་པ་ཆོས་ཉིད་སྟོང་པ་ཉིད་དོ། །བདག་མེད་པའོ་སྐྱེ་བ་མེད་པའོ་སྙམ་དུ་མཚན་མ་ལ་སྤྱོད་པ་སྟེ། རྒྱལ་བའི་ཡུམ་ལས། ཕུང་འདི་སྟོང་ཞེས་རྟོག་ན་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཞེས་གསུངས། ངན་རྟོག་གི་རྗེས་སུ་འབྲང་བས། རྐྱེན་ངན་རྟོག་པ་ཡུལ་ཕྱི་ལ་འཆོར་ཏེ། དབུ་མ་ལས། བདག་ཡོད་ན་ནི་གཞན་དུ་ཤེས། །བདག་གཞན་གཉིས་ལས་འཛིན་དང་སྡང༌། །དེ་གཉིས་དང་ནི་འབྲེལ་བ་ལས། །ཉེས་པ་ཐམས་ཅད་བསྐྱེད་པ་སྟེ། །ཉེས་ཀུན་དེ་ཡི་རྩ་བ་ཅན། །དེ་ཡང་འཇིག་ཚོགས་ལྟ་བར་བཤད། །ཅེས་སོ། །བར་མ་ལུང་མ་བསྟན་དུ་མ་སོང་བར་བློ་རྟོག་པ་ལ་སྐྱོན་དུ་མི་ལྟ། མི་རྟོག་པ་ལ་ཡོན་ཏན་དུ་མི་ལྟ། ཡུལ་རྐྱེན་གྱི་ཐོག་ཏུ་མ་ཤོར་བ་ཉིད་དོ། །སྒོམ་པ་ཡིད་བྱེད་དང་བྲལ་བ་ལ་མཉམ་པར་བཞག་ཅེས་སོ། །རྗེ་བཙུན་ཏིལླི་པའི་ཕྱག་རྒྱ་ཆེན་པོ་གངྒཱ་མ་ལས། ཞེ་འདོད་བྱུང་བས་འོད་གསལ་མ་མཐོང་བསྒྲིབས། །རྟོག་པའི་བསྲུང་སྡོམ་དམ་ཚིག་དོན་ལས་ཉམས། །ཡིད་ལ་མི་བྱེད་ཞེ་འདོད་ཀུན་དང་བྲལ། །རང་བྱུང་རང་ཞི་ཆུ་ཡི་པ་ཏྲ་འདྲ། །འཁོར་འདས་ཆོས་རྣམས་དོན་ལ་མི་གནས་ན། །དོན་འདིར་མི་གནས་འཁོར་བའི་བཙོན་ལས་ཐར། །དོན་འདིར་མཉམ་བཞག་བླ་མེད་བྱང་ཆུབ་འཐོབ། །བསྟན་པའི་སྒྲོན་མེ་ཞེས་སུ་བསྟན་པ་ཡིན། །གསུངས་པའི་དོན། སྒོམ་པ་ཡིད་བྱེད་དང་བྲལ་བའོ། །དེའི་དོན་ངོ་སྤྲོད་པ་ལ་གཉིས་ཏེ། མཉམ་བཞག་ཞི་གནས་སུ་ངོ་སྤྲོད་པ་དང༌། རང་རིག་ཕྱག་རྒྱ་ཆེན་པོར་ངོ་སྤྲོད་པའོ། །དང་པོའི་སེམས་འདས་མ་འོངས་ད་ལྟར་དུས་གསུམ་གྱི་རྟོག་པས་དབེན་པར་བསྒོམས་པས། དངོས་པོ་དང་མཚན་མར་འཛིན་པ་ཐམས་ཅད་ཉེ་བར་ཞི་ནས། བྱིང་རྒོད་རྨུགས་གསུམ་གྱི་མ་གོས་པར་རྟོག་མེད་དུ་རྩེ་གཅིག་ཏུ་གནས་པ་ལ། ཞི་གནས་ཞེས་སམ་མཉམ་བཞག་ཅེས་བྱ་སྟེ། དཔལ་ཤ་བ་རིའི་ཞལ་ནས། གཉིས་མེད་ལྷན་ཅིག་སྐྱེས་པ་བདེ་བ་ཆེན་པོའི་རོ། །ཇི་ལྟར་ཆུ་ལ་ཆུ་བཞག་རོ་གཅིག་ལྟར། །ཇི་བཞིན་ཉིད་དུ་དེ་བཞིན་གནས་པའི་ཚེ། །དམིགས་འཛིན་ཞེན་པའི་ཡིད་དེ་རབ་ཏུ་ཞི། །ཞེས་པས། ཞི་གནས་ནི་ཡོན་ཏན་ཐམས་ཅད་བསྐྱེད་པའི་གཞི་ཡིན་ཏེ། དགའ་བོ་མངལ་གནས་ལས། གང་ལ་མཉམ་བཞག་སེམས་མེད་ན། །རྣམ་དག་ཡེ་ཤེས་མེད་པས་ཏེ། །ཟག་པ་རྣམས་ནི་སྤོང་མི་འགྱུར། །ཞེས་དང༌། ཡབ་སྲས་མཇལ་བ་ལས། སངས་རྒྱས་ཆོས་རྣམས་གང་ལ་ཡང༌། །ལམ་གཞན་དག་གིས་མི་མཐོང་སྟེ། །ཞི་གནས་ཡེ་ཤེས་ཆེ་ཐོབ་ན། །རང་བྱུང་ཉིད་དུ་ངེས་པར་གྲོལ། །ཞེས་དང༌། གཞན་ཡང་སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱ་སྟེ། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་སོ། །གཉིས་པ་རང་རིག་ཕྱག་རྒྱ་ཆེན་པོར་ངོ་སྤྲོད་པའམ། ལྷག་མཐོང་རྣམ་པར་མི་རྟོག་པ་ཞེས་བརྗོད་དེ། ཐེག་པ་ཆེན་པོ་ལ་དད་པ་རབ་ཏུ་བསྒོམས་པའི་མདོ་ལས། རིགས་ཀྱི་བུ་ཏིང་ངེ་འཛིན་ཐོབ་པའི་བྱང་ཆུབ་སེམས་དཔའ་ཞི་གནས་ཙམ་དང༌། ཏིང་ངེ་འཛིན་གྱི་རོ་ཙམ་གྱིས་ཆོག་པར་མི་འཛིན་ཏེ། ཏིང་ངེ་འཛིན་དེ་ཉིད་ལ་གནས་ནས། ཐེག་པ་ཆེན་པོའི་ཆོས་དེ་ལ་བགྲང་ཞིང་གཞལ་ལ་སྤྱོད་ཅིང་སོ་སོར་རྟོག་སྟེ། དེ་ལ་བགྲང་ཞིང་གཞལ་ལ་སྤྱོད་ཅིང་སོ་སོར་རྟོག་པའི་རྣམ་པས་ལྷག་མཐོང་རབ་ཏུ་སྐྱེ་བར་འགྱུར་རོ། །དེ་ལྟར་མཉམ་བཞག་དྭངས་པའི་སྐབས་སུ། དེ་ཉིད་ཀྱི་ངོ་བོ་ལ་རིག་པ་དེ་ཉིད་ཀྱིས་བརྟག་པར་བྱ་སྟེ། དེ་ཡང་དངོས་པོའམ་ཁ་དོག་ཡོད་པ་ཞིག་འདུག་གམ་འོན་ཏེ་མེད་པ་ཞིག་འདུག ཡོད་པ་ཞིག་འདུག་ན། དང་པོ་རྒྱུ་ཅིས་བསྐྱེད། ཕྱོགས་གང་ནས་བྱུང༌། བར་དུ་གར་གནས། ཐ་མར་གང་དུ་འགགས་ལེགས་པར་བརྟག་པར་བྱའོ། །མེད་པར་འདུག་ན་མེད་པར་སུས་ཤེས་གང་གིས་རིག མེད་ཅེས་སྒྲོ་འདོགས་མཁན་ལ་སོགས་སུ་ཡིན་བརྟག་པར་བྱའོ། །གལ་ཏེ་ཡོད་མེད་ལས་འདའ་བར་སེམས་ནའང༌། དེའི་དོན་ཇི་ལྟ་བུས་ཡོད་མེད་ལས་འདས་པར་འདུག་བརྟག་པར་བྱའོ། །དེ་ལྟར་ཉམས་སུ་བླངས་པས་སེམས་ཀྱི་གཞི་རྩ་ཆོད་པ་འབྱུང་སྟེ། འཇིག་རྟེན་མགོན་པོའི་ཞལ་ནས། རང་གི་རིག་པ་རིག་རིག་ཏུར་ཏུར་པོ་འདི་ལ་ལྟས་པའི་དུས་སུ། གང་ཡང་མ་མཐོང་བ་དེ་ནི་དེ་ཁོ་ན་ཉིད་མཐོང་བའོ། །ཞེས་པས། རང་གི་སེམས་ཉིད་གདོད་མ་ནས་ཡོད་མེད་ཡིན་མིན་བཟང་ངན་རྟག་ཆད་ལ་སོགས་པའི་མཐའ་ཐམས་ཅད་དང་བྲལ་བ། དཔེ་གང་གིས་ཀྱང་མཚོན་པར་མི་ནུས་པར་རྟོགས་པ་དེ་ལ་ཕྱག་རྒྱ་ཆེན་པོའམ། རང་རིག་པའི་ཡེ་ཤེས་ཞེས་བྱ་སྟེ། རྒྱལ་བའི་ཡུམ་ལས། ཇི་ལྟར་ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་བགྱིས། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །ཞེས་དང༌། ཡང་ཏིལླི་པའི་ཞལ་ནས། དཔེར་ན་ནམ་མཁའ་སྟོང་པར་ཐ་སྙད་རབ་བཏགས་ཀྱང༌། །ནམ་མཁའ་ལ་ནི་འདི་འདྲར་བརྗོད་དུ་མེད། །དེ་བཞིན་རང་སེམས་འོད་གསལ་བརྗོད་གྱུར་ཀྱང༌། །བརྗོད་པས་འདི་འདྲ་གྲུབ་ཅེས་ཐ་སྙད་གདགས་གཞི་མེད། །དེ་ལྟར་སེམས་ཀྱི་རང་བཞིན་གདོད་ནས་ནམ་མཁའ་འདྲ། ཆོས་རྣམས་མ་ལུས་དེ་རུ་མ་འདུས་མེད། །ཅེས་སོ། །འདི་ལྟར་རང་གི་སེམས་ཉིད་གདོད་མ་ནས། སྐྱེ་འགག་གནས་གསུམ་དང་བྲལ་བར་རྟོགས་པ་འདི་ལ་ཐ་མལ་གྱི་ཤེས་པའང་ཟེར། ཆོས་ཀྱི་སྐུ་ཞེས་ཀྱང་ཟེར། རང་བྱུང་ལྷན་ཅིག་སྐྱེས་པའི་ཡེ་ཤེས་ཀྱང་ཟེར་ཏེ། རྗེ་སྒམ་པོ་པའི་ཞལ་ནས། ཨ་ཕོ་ང་ནི་ཐ་མལ་གྱི་ཤེས་པ་སྐྱོང་གསུངས། ངོ་བོ་འདི་ཐེག་པ་ཆེན་པོའི་མཐོང་ལམ་གྱི་ཏིང་ངེ་འཛིན་ཡིན། འདི་ཡུལ་རྐྱེན་ལ་འཕྲོས་པ་ཐམས་ཅད་ཀྱང་རང་གི་སེམས་ལས་གཞན་དུ་མེད་ཅིང་གཅིག་པར་ངོ་སྤྲད་ལ་ཤེས་དགོས་ཏེ། རྗེ་སྒམ་པོ་པའི་ཞལ་ནས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུའི་འོད། །དེ་ཕྱིར་སྣང་སེམས་དབྱེར་མེད་ཟུང་དུ་འཇུག །ཅེས་དང༌། སློབ་དཔོན་ཏོག་ཙེ་པའི་ཞལ་ནས། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །བྱས་པ་ཐམས་ཅད་དོན་མེད་སྡུག་བསྔལ་རྒྱུ། །སྒོམ་དུ་མེད་པ་གཉུག་མའི་ངང་ལ་ཞོག །ཅེས་དང༌། རྗེ་འཇིག་རྟེན་གསུམ་མགོན་གྱི་ཞལ་ནས། སེམས་ཉིད་ཀྱི་དོན་ཕྱིན་ཅི་མ་ལོག་པར་རྟོགས་པས་ན་ལྟ་བ། དེ་ལ་རྒྱུན་ཏུ་མ་ཡེངས་པར་འཇོག་པས་ན་སྒོམ་པ། དེ་ཉིད་ལ་སྤྱོད་པས་ན་སྤྱོད་པ་ཡིན་ཞིང༌། འཁོར་འདས་ཀྱི་ཆོས་ཐམས་ཅད་མེད་ན་མི་འབྱུང་ཞིང༌། རྟེན་འབྲེལ་འབའ་ཞིག་ཡིན། རྟེན་འབྲེལ་ཐམས་ཅད་སྐད་ཅིག་མར་གནས་པ་ཡིན། སྐད་ཅིག་མ་དེ་ཡང་རྟེན་འབྲེལ་སྟོང་ཉིད་ཡིན་པས། འབྲས་བུ་ཆོས་ཀྱི་སྐུའོ། །ཚོགས་དྲུག་གི་ཡུལ་འཁོར་འདས་གཉིས་སུ་སྣང་བ་འདི་ཐམས་ཅད་ཡུལ་སེམས་གཉིས་སུ་མེད་དེ། དེའང་མདུན་གྱི་ཀ་བའམ། བུམ་པ་ལྟ་བུ་ཞིག་ལ་ཅེར་བལྟས་པས། དེ་ཉིད་ཀྱི་རྗེས་སུ་ཤེས་པ་མི་འབྲང༌། དེ་ཉིད་ཤེས་པའི་རྗེས་སུ་མི་འབྲང་སྟེ། རྟེན་འབྲེལ་ཚོགས་པ་ལས་སྣང་བ་ཙམ་མ་གཏོགས་པ། དོན་དམ་པར་ཡུལ་ཡུལ་ཅན་གང་དུའང་གྲུབ་པ་མེད་པར། གདོད་ནས་སྣང་སེམས་ཟུང་འཇུག་རང་གྲོལ་དུ་གནས་པ་ཡིན་ཏེ། ཏིང་ངེ་འཛིན་རྒྱལ་པོའི་མདོ་ལས། དཔེར་ན་ནམ་མཁའ་དྭངས་པར་ཟླ་ཤར་བ། །དེ་ཡི་གཟུགས་བརྙན་དྭངས་བའི་མཚོར་སྣང་ཏེ། །ཟླ་བ་ཆུ་ཡི་ནང་དུ་འཕོས་པ་མེད། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་དང༌། རྗེ་ནཱ་རོ་པས། སྣང་བའི་མཚན་ཉིད་སྐྱེ་བ་མེད། །འཁོར་བའི་མཚན་ཉིད་གཞི་རྩ་བྲལ། །སེམས་ཀྱི་མཚན་ཉིད་ཟུང་དུ་འཇུག །ཅེས་པས། སྣང་སེམས་ཟུང་འཇུག་འབའ་ཞིག་ཏུ་ཤེས་པར་བྱ་ཞིང༌། རྣམ་རྟོག་སེམས་སུ་གོ་དགོས་ཏེ། ས་ར་ཧའི་ཞལ་ནས། གང་ཞིག་སེམས་ལས་རྣམ་འཕྲོས་པས། །དེ་སྲིད་མགོན་པོའི་རང་བཞིན་ཏེ། །ཆུ་དང་རླབས་དག་གཞན་ཡིན་ནམ། །མཉམ་ཉིད་ནམ་མཁའི་རང་བཞིན་ནོ། །ཞེས་དང༌། རྗེ་རིན་པོ་ཆེའི་ཞལ་ནས། མཐར་ཐུག་འབྲས་བུ་ཆོས་སྐུ་དེ། །ཉོན་མོངས་རྣམ་རྟོག་དངོས་སུ་གདའ། །རིག་དང་མ་རིག་གཉིས་མེད་ཡིན། །མ་རིག་ཡེ་ཤེས་ཆེན་པོ་ཡིན། །ཞེས་དང༌། ཡང་དེ་ཉིད་ལས། སྐྱེས་པ་སྐྱེ་མེད་ནམ་མཁའ་འདྲ། །མ་སྐྱེས་སྐྱེ་མེད་ནམ་མཁའ་འདྲ། །ཆོས་སྐུ་སྐྱེ་མེད་ནམ་མཁའ་འདྲ། །ཞེས་པའི་དོན་ཉམས་ལེན་སྣང་ཐོག་ནས་སྐྱོང་བའི་མན་ངག་གོ། །དེ་ལྟར་སྤྱོད་པ་རྟེན་འབྲེལ་ཟུང་འཇུག་རྒྱུ་འབྲས་སུ་ཤར་ནས། སྟོང་ཉིད་རྒྱུ་འབྲས་སུ་ཤར་བས། རིགས་སྤྱོད་ཁྱད་པར་དུ་འཕགས་པ་ཚུལ་ཁྲིམས་རིན་པོ་ཆེ་ལ་བསླབ་དགོས་སོ། །དེ་ཡང་ཆོས་འདི་པ་དག་གི་ལུགས་ལ། ལྟ་བ་རྟོགས་པ་དང་ལྡན་པ། སྒོམ་པ་ཡིད་བྱེད་དང་བྲལ་བ། སྤྱོད་པ་བླང་དོར་དང་བྲལ་བའོ། །རྗེ་རིན་པོ་ཆེའི་ཞལ་ནས། སྤྲོས་མཐའ་ཉེས་ཚོགས་ལྟ་བ་ཡི། །འགྲོ་ཀུན་སྲིད་ཞིར་འཁྱམས་མཁྱེན་ནས། །མཐའ་དང་བྲལ་བའི་ལྟ་བ་དང༌། །དེ་ལ་མ་ཡེངས་སྒོམ་པ་དང༌། །སྟོན་པའི་ཚུལ་ཁྲིམས་སྤྱོད་པ་སྟེ། །ལྟ་སྒོམ་སྤྱོད་གསུམ་རྣམ་དག་པ། །སྙིང་པོ་བླ་ན་མེད་པ་འདི། །བླ་མ་རིན་ཆེན་མ་གཏོགས་པ། །དེང་སང་དུས་འདིར་མ་དར་བས། །འདི་ཉིད་དར་ན་ཅི་མ་རུང༌། །སྙམ་པའི་གདུང་ཤུགས་དྲག་པོ་ཡིས། །དབུགས་འབྱིན་ཐོབ་པར་འགྱུར་བ་དང༌། །བླ་མ་དམ་པའི་གདུང་རྒྱུད་ཀྱང༌། །མི་འཆད་སྲིད་དམ་སྙམ་པ་བྱུང༌། །ཞེས་པས། སྤྱོད་པ་དེ་ལྟ་བུ་དང་ལྡན་པས། བླང་དོར་བྲལ་བ་སྡིག་པ་བླང་དུ་མེད་ཅིང་དགེ་བ་དོར་དུ་མེད་པས་ཏེ། རྒྱུ་འབྲས་ཀྱི་མིག་རྙེད། བླང་དོར་འཁྲུལ་མེད་དུ་ཉམས་སུ་བླངས་པས། འབྲས་བུ་ཚེ་འདི་ཉིད་ལ་ཐོབ་པར་འགྱུར་ཏེ། རྗེ་རིན་པོ་ཆེའི་ཞལ་ནས། ཕྱག་རྒྱ་ཆེན་པོ་བྱ་བ་དེ། རང་གི་རིག་པ་འདི་ཉིད་ཡིན། །དེ་ལ་མ་ཡེངས་སྐྱོང་བ་དེ། །གཉུག་མ་ཆོས་སྐུ་སྒོམ་པ་ཡིན། །ཕྱག་རྒྱ་ཆེན་པོའི་བོགས་འདོན་དེ། །བླ་མ་དམ་པའི་མོས་གུས་ཡིན། །སྣང་སྲིད་ཆོས་སྐུར་གོ་བ་དེ། །ཕྱག་རྒྱ་ཆེན་པོའི་གོ་བ་ཡིན། །རྣམ་རྟོག་ཆོས་སྐུར་རྟོགས་པ་དེ། །ཕྱག་རྒྱ་ཆེན་པོའི་རྟོགས་པ་ཡིན། །འཁོར་འདས་བདེ་སྐྱིད་འབྱུང་བ་དེ། །ཕྱག་རྒྱ་ཆེན་པོའི་ཡོན་ཏན་ཡིན། །སྐུ་བཞི་འགྲོ་དོན་བྱེད་པ་དེ། །ཕྱག་རྒྱ་ཆེན་པོའི་ཕྲིན་ལས་ཡིན། །ཞེས་སྐུ་བཞི་རྟགས་བརྒྱད། ཐུན་མོང་གི་གྲུབ་པ་བརྒྱད་ལ་སོགས་ཐོབ་པར་འགྱུར་རོ། །དེ་རྣམས་ཐོབ་པར་བྱེད་པའི་ཆོས་ཐམས་ཅད་དང༌། རྒྱུ་རྐྱེན་དང་རྟེན་འབྲེལ་འཛོམ་དགོས་ཏེ། རྒྱལ་པོ་ཆེན་པོ་མ་སྐྱེས་དགྲས་འགྱོད་པ་བསལ་བའི་མདོ་ལས། ཆོས་ཐམས་ཅད་རྒྱུའི་རྗེས་སུ་འབྲང་བ། རྐྱེན་ལ་རག་ལས་པ། སྲིད་པའི་རྩ་བ་ཅན་སྨོན་ལམ་གྱིས་ཐོག་དྲངས་པའོ། །ཞེས་པས། བསྔོ་བ་སྨོན་ལམ་དགོས་ཏེ། རྗེ་མཉམ་མེད་སྒམ་པོ་པའི་ཞལ་ནས། ངས་སྔོན་ཚོགས་མ་བསགས་པ་ཞིག་མ་ལགས་ཏེ། །རྒྱུ་བར་མ་དོ་རུ་ཆུད་ཟོས་པ། །གནད་བསྔོ་བ་མ་ཤེས་གཅིག་པུས་ལེན། །ཞེས་དང༌། མདོ་སྡུད་པ་ལས། དེ་ལས་ལངས་ནས་གོས་པ་མེད་པའི་ཆོས་སྤྱོད་ཅིང༌། །དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། །བསོད་ནམས་འདི་དང་མཉམ་པ་འཇིག་རྟེན་གསུམ་ན་མེད། །ཅེས་གསུངས་པས། བསྔོ་བ་བྱེད་དགོས་ཏེ། རྗེ་རིན་པོ་ཆེ་ཡབ་སྲས་ཀྱི་ཞལ་ནས། ཚོགས་གཉིས་ཀྱི་ཡིད་བཞིན་ནོར་བུ་ལ། །སྨོན་ལམ་གྱིས་བྱི་དོར་མ་བྱས་ན། །དགོས་འདོད་ཀྱི་འབྲས་བུ་མི་འབྱུང་བས། །རྗེས་བསྔོ་བ་འདི་ལ་ནན་ཏན་མཛོད། །ཅེས་པའི་དོན་བསྔོ་བ་བདག་འཁོར་མ་ཡིན་ཏེ། རང་གི་མདུན་གྱི་ནམ་མཁར་ཞིང་རྣམ་པར་དག་པ་སེང་གེ་སོགས་ཁྲི་མཆོག་དང་ལྡན་པའི་སྤོ་ལ། བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་གསལ་བཏབ་ལ། བསམ་པ་རྣམ་པར་དག་པ་ལྷག་བསམ་སེམས་བསྐྱེད་ལེགས་པར་གསལ་བཏབ། དངོས་པོ་རྣམ་པར་དག་པ་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་དམིགས་ཡུལ་བསྐྱེད་ལ་བསྔོ་དགོས་སོ། །ཁ་ཅིག་ཡོད་དགེ་བསྔོ་མི་རུང་ཞེས་བརྗོད་ཀྱང༌། ཡོད་དགེ་བསྔོ་བ་ལུང་དང་རིགས་པ་མན་ངག་གསུམ་ལས་བཤད་དེ། ལུང་གི་དབང་དུ་བགྱིས་ན་མདོ་རང་ནས། དམིགས་པ་མེད་པའི་བསྔོ་བ་ནི་བསྔོ་བ་ཆེན་པོའོ་ཞེས་དང༌། མདོ་སྡུད་པ་ལས། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པ་དེ་འདྲར་རྒྱལ་བས་གསུངས། །ཞེས་དང༌། སྨན་བླའི་མདོ་ལས། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས་དེ་བཞིན་དུ་གྱུར་ཅིག །ཅེས་དང༌། བྱང་ཆུབ་ལྟུང་བཤགས་ལས། བླ་ན་མེད་པའི་ཡེ་ཤེས་ཀྱི་དགེ་བའི་རྩ་བ་ཞེས་གསུངས་པ་རྣམས་ཡོད་དགེ་ལ་དམིགས་པས་སོ། །རིགས་པ་ནི་ཕྱོགས་སྔ་མ་དག་ལས། འགྱུར་ན་ཆོས་ཉིད་འདུས་བྱས་འགྱུར། །མི་འགྱུར་བསྔོ་བ་དོན་མེད་ཡིན། །དེས་ན་དང་པོའི་སངས་རྒྱས་ཀྱིས། །བསྔོ་བ་ད་ལྟ་ཅིས་མི་འགྲུབ། །ཅེས་པ་ལ་རིགས་པ་འདི་ཉིད། འོ་ན་འདུས་མ་བྱས་ལ་བསྔོས་པས་འབྲས་བུ་མེད་ན། ཆོས་ཉིད་དེ་བཞིན་ཉིད་ལ་བདེན་སྟོབས་བརྗོད་ཀྱང་བདེན་སྟོབས་མེད་པར་འགྱུར་ཏེ། འདུས་མ་བྱས་ཡིན་པའི་ཕྱིར། ཞེས་སོ། །མན་ངག་ནི་བླ་མ་དམ་པའི་ཞལ་ནས་བསྔོ་བ་བྱེད་པ་ཕྱག་ལེན་དུ་བཤད་པའོ། །དེ་ལྟར་བསྔོ་རྒྱུ་ནི་དུས་གསུམ་བསགས་པའི་བྱས་བསགས་ཀྱི་དགེ་བ་དང༌། ཡོད་པའི་གཤིས་ཀྱི་དགེ་བ་བསྔོ་བྱ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བསྔོ་དགོས་ཏེ། བཟང་སྤྱོད་ལས། ནམ་མཁའི་མཐར་ཐུག་གྱུར་པ་ཇི་ཙམ་པར། །སེམས་ཅན་མ་ལུས་མཐའ་ཡང་དེ་ཙམ་སྟེ། །ཇི་ཙམ་ལས་དང་ཉོན་མོངས་མཐར་གྱུར་པ། །བདག་གི་སྨོན་ལམ་མཐའ་ཡང་དེ་ཙམ་མོ། །ཞེས་གསུངས་པ་ལྟར་རོ། །འཐོབ་བྱ་ནི། འཇིག་རྟེན་གྱི་ཆོས་བརྒྱད། འཁོར་བའི་རྒྱུ་བཞི། འབྲས་བུ་ཉན་ཐོས་དང་རང་སངས་རྒྱས་ཀྱི་ས་ལ་མི་གནས་ཤིང༌། ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་རྡོ་རྗེ་འཆང་ཆེན་པོ་གོ་འཕང་ཐོབ་པར་དམིགས་ཏེ། འཁོར་གསུམ་ཡོངས་དག་གི་ཤེས་རབ་ཀྱིས་ཟིན་པའི་སྒོ་ནས་བསྔོ་བར་བྱ་སྟེ། འཁོར་གསུམ་ཡོངས་དག་ནི། ཆོས་ཐམས་ཅད་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་སྟེ། དམིགས་པ་མེད་པའི་ཤེས་རབ་ཀྱིས་ཟིན་པར་བྱའོ། །དེ་ལྟར་བསྔོ་བ་རྡོ་རྗེ་རྒྱལ་མཚན་བསྔོ་བའི་ལེའུ་ལས་གསུངས་ཏེ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོར་རེག་གྱུར་ཅིག །ཅེས་གསུངས་པའི་དོན་ནོ། །དེ་ལྟར་སྐྱབས་ཡུལ་བསྔོ་བའི་དཔང་པོར་གསལ་བཏབ། བསྔོ་བའི་མཐུན་འགྱུར་བ་རྣམས་ཀྱི་བློ་འདུན་ཕྱོགས་གཅིག་ཏུ་བྱས་ཏེ། ངག་ཏུ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག །ཅེས་བསྔོས་པས། འབྲས་བུ་མི་ཟད་པ་རྒྱན་གྱི་འཁོར་ལོ་ཐོབ་ཅིང་ཕྱིར་མི་ལྡོག་པར་འགྱུར་ཏེ། ཟླ་གསང་ཐིག་ལེའི་རྒྱུད་ལས། དེ་ནས་དཀྱིལ་འཁོར་མདུན་དུ་ནི། །ཐལ་མོ་སྙིང་གར་སྦྱར་བྱས་ཏེ། །སེམས་ཅན་ཐམས་ཅད་ལ་དམིགས་ཏེ། །དམིགས་པ་མེད་པའི་སྙིང་རྗེ་ཡིས། །སྨོན་ལམ་དག་ནི་གདབ་པར་བྱ། །ཞེས་དང༌། མངོན་རྟོགས་རྒྱན་ལས། ཡོངས་སུ་བསྔོ་བ་ཁྱད་པར་ཅན། །དེ་ནི་བྱེད་པ་མཆོག་ཡིན་ཏེ། །དེ་ནི་དམིགས་མེད་རྣམ་པ་ཅན། །ཕྱིན་ཅི་མ་ལོག་མཚན་ཉིད་དོ། །ཅེས་པས། འབྲས་བུའི་སྙིང་པོ་བསྔོ་བས་རྒྱས་འདེབས་པའོ།།  ༈  །།སྭ་སྟི། གང་ཞིག་མདོ་རྒྱུད་བསྟན་བཅོས་མན་ངག་དག་ལས་ལེགས་འོངས་ཤིང༌། །སྨིན་བྱེད་དབང་དང་གྲོལ་བྱེད་ཁྲིད་ཀྱི་ལམ་རིམ་གསལ་བྱེད་འདིས། །རང་གཞན་རྨོངས་པའི་གཉིས་འཛིན་སྒྲིབ་པའི་བུད་ཤིང་ཚོགས། །གཉིས་སུ་མེད་པའི་ཡེ་ཤེས་རྡོ་རྗེའི་རྒྱུན་གྱིས་རབ་བཅོམ་ནས། །སྟོང་དང་སྙིང་རྗེ་ཟུང་འཇུག་དཔལ་ལྡན་བདེ་ཆེན་ཡེ་ཤེས་སྐུ། །ལྷུན་གྲུབ་འབད་པ་མེད་པར་འགྲོ་ལ་གསལ་བར་བྱེད་པ་དང༌། །དོན་གཉིས་མཐར་ཕྱིན་སྐུ་བཞི་བླ་མ་དམ་པ་རྒྱལ་དབང་རྡོ་རྗེ་འཆང༌། །ཚེ་གཅིག་མཆོག་ལམ་ཐོབ་ནས་འགྲོ་རྣམས་མ་ལུས་སྨིན་བྱེད་ཤོག །ཅེས་ལྔ་ལྡན་ནོར་བུའི་ཕྲེང་བའི་གསལ་བྱེད་འདི་ཉིད། རྗེ་རིན་པོ་ཆེ་འགྲོ་བའི་མགོན་པོ་དཔལ་ཕག་མོ་གྲུ་པ་ཉིད་དང༌། འགྲན་པའི་ཟླ་ཐམས་ཅད་དང་བྲལ་ཞིང་ཐམས་ཅད་མཁྱེན་པ་མཉམ་མེད་ཆོས་ཀྱི་རྗེ་རིན་པོ་ཆེ་འཇིག་རྟེན་གསུམ་གྱི་མགོན་པོའི་ཞལ་མངའ་ནས། ཡབ་སྲས་ཀྱི་དགོངས་པ་ཇི་ལྟ་བ་དག་ལས། རང་བཟོ་དང་སྙན་ངག་སྤངས་ཏེ། གཞུང་ཚུལ་ཇི་ལྟར་སྣང་བ་དག་དང༌། དྷརྨཱ་རཱ་ཛཱའི་ཁྲིད་ཀྱི་ལྷག་ཆད་ས་གཞུང་འཁྲུགས་པ་བསྡེབས་ཏེ། མ་རྟོགས་པ་དང༌། རྟོགས་པ་དང༌། ལོག་པར་རྟོགས་དང༌། ཐེ་ཚོམ་བསལ་བ། རང་ལུགས་སྐྱོང་བ་དག་གི་དགོས་པ་བླང་དོར་དོན་དུ་གཉེར་བ་དང༌། རང་གཞུང་མི་འཆུག་ཅིང༌། གསལ་བར་གོ་ཞིང་རྟོགས་པ་དང༌། རྒྱལ་བ་འབྲི་གུང་པའི་ཆོས་མཛོད་དར་ཞིང་རྒྱས་པའི་ཆེད་དུ་དམིགས་ཏེ། ཡར་ལུང་པ་ཤམ་པ་བླ་མ་སོགས་ཀྱིས་ཞུས་པའི་འཕྲོས་ལ་བརྟེན་ནས། གཞུ་སྟོད་ཏི་སྒྲོ་བྲག་དཀར་གྱི་དཔལ་ཨུ་རྒྱན་ཆེན་པོའི་སྒྲུབ་གནས་ཀྱི་དབུས་སུ། ཆུ་མོ་ལུག་གི་ལོ་དབྱར་ཟླ་ར་བའི་ཡར་ཚེས་དང་པོ་ལ། སྤྱན་སྔ་འབྲི་གུང་པ་ཀུན་དགའ་རཏྣ་ཆོས་ཀྱི་རྒྱལ་མཚན་དཔལ་བཟང་པོས་ལེགས་པར་སྦྱར་བ་རེ་ཞིག་རྫོགས་སོ།། །།མངྒལཾ།།

།ཕྱག་རྒྱ་ཆེན་པོ་ལྔ་ལྡན་གྱི་ཁྲིད་ཡིག་ཡིད་བཞིན་གྱི་ནོར་བུ་སྐྱེ་དགུའི་རེ་སྐོང་ཞེས་བྱ་བ་བཞུགས་སོ།
 ན་མོ་གུ་རུ་རཏྣ་བྷྱཿ ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། ཟབ་མོ་ལྔ་ལྡན་གྱི་རིམ་པ་སྒོམ་པར་བྱེད་པ་ལ། སྔོན་འགྲོ་ཐུན་མོང་དང་ཐུན་མོང་མ་ཡིན་པ་གཉིས་ལས། ཐུན་མོང་གི་སྔོན་འགྲོ་རྣམས་སྤྱི་ལྟར་དུ་ཉམས་སུ་ལེན་པར་བྱེད། ཐུན་མོང་མ་ཡིན་པ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ་ལ། ལྔ་ལྡན་གྱི་གཞུང་ལས། བྱམས་དང་སྙིང་རྗེའི་རྟ་ཕོ་ལ། །གཞན་ཕན་གྱི་དཀྱུས་ཐོག་མ་བཅད་ན། །ཁྲོམ་ལྷ་མིའི་འོར་ཆེ་མི་འབྱུང་བས། །སེམས་སྔོན་འགྲོ་འདི་ལ་ནན་ཏན་མཛོད། །ཅེས་པས། དང་པོར་བྱམས་པ་བསྒོམ་པ་འདི་ལྟར་བྱ་སྟེ། སེམས་ཅན་ཐམས་ཅད་བདེ་བ་དང་ལྡན་ན་ཅི་མ་རུང༌། བདེ་བ་དང་ལྡན་པར་བྱ། བདེ་བ་དང་ལྡན་པར་གྱུར་ཅིག སྙམ་དུ་བསྒོམས་ལ། བྱམས་ལྷང་གིས་ལྷན་ནེ་སོང་ནས་འབྲལ་སྙིང་མི་འདོད་པ་ཞིག་འབྱུང་སྟེ། བྱམས་པ་སྐྱེས་པའོ། །དེ་བཞིན་དུ་སྙིང་རྗེའི་དམིགས་པ་ནི། བདག་དང་སེམས་ཅན་ཐམས་ཅད་ལ་སྡང་བར་བྱེད་པའི་དགྲ །གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་སྒྲུབ་པར་བྱེད་པ་ལ་བར་དུ་གཅོད་པར་བྱེད་པའི་ལོག་འདྲེན་བདུད་དང་བདུད་ཀྱི་དཀྱིལ་འཁོར་གྱིས་གཙོ་བྱས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་སྡུག་བསྔལ་དང་བྲལ་ན་ཅི་མ་རུང༌། སྡུག་བསྔལ་དང་བྲལ་བར་བྱ། སྡུག་བསྔལ་དང་བྲལ་བར་གྱུར་ཅིག་སྙམ་དུ་བསྒོམས་པས། རང་ཉིད་སྡུག་བསྔལ་དང་བྲལ་བར་འདོད་པ་བཞིན་དུ། སེམས་ཅན་ཐམས་ཅད་སྡུག་བསྔལ་དང་བྲལ་ན་ཨང་སྙམ་དུ་བྱུང་བ་སྙིང་རྗེ་སྐྱེས་པའོ། །དེ་ལྟར་བྱམས་སྙིང་རྗེ་སྐྱེས་ཀྱང་བྱང་ཆུབ་ཀྱི་སེམས་མ་སྐྱེས་ན་མཐར་ཐུག་གི་འབྲས་བུ་མི་འབྱུང་སྟེ། མཉམ་མེད་དྭགས་པོ་རིན་པོ་ཆེའི་ཞལ་ནས། རེ་ཞིག་སྔོན་འགྲོ་བདེ་བ་སྟེ། །ངེས་པར་འདོད་པ་ཐར་པ་ཡིན། །ཞེས་པས། ངེས་པར་ལེགས་པའི་ཡོན་ཏན་ཐོབ་པར་བྱེད་པ་ལ། བྱང་ཆུབ་ཀྱི་སེམས་བསྒོམ་དགོས་ཏེ། སྨོན་འཇུག་དོན་དམ་གསུམ་ལས། སྨོན་པའི་དམིགས་པ་སེམས་ཅན་ཐམས་ཅད་འཁོར་བའི་རྒྱ་མཚོ་ལས་མ་བརྒལ་བ་རྣམས་བསྒྲལ་བར་བགྱི། མ་གྲོལ་བ་དགྲོལ་བར་བྱ། ཉན་རང་གི་ཐེག་པ་ལས་ངལ་མ་སོས་པ་དབུགས་དབྱུང་བར་བྱ། ཡོངས་སུ་མྱ་ངན་ལས་མ་འདས་པ་རྣམས། ཡོངས་སུ་མྱང་འདས་ཀྱི་ས་ལ་འགོད་པར་བྱ་སྙམ་དུ་བསྒོམ་པའོ། །འཇུག་པ་བྱང་ཆུབ་ཏུ་སེམས་བསྐྱེད་པའི་དམིགས་པ་ནི། སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པའི་དོན་དུ། དུས་དེ་རིང་ནས་བཟུང་སྟེ་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། ཟབ་མོ་ལྔ་ལྡན་གྱི་རིམ་པ་ཤེས་པར་བྱའོ་སྙམ་པའོ། །དོན་དམ་བྱང་ཆུབ་ཀྱི་སེམས་བསྒོམ་པ་ནི། རྣམ་པར་མི་རྟོག་པའི་ཡེ་ཤེས་ལ་འཇོག་པ་སྟེ། དེ་ལྟར་བསྒོམས་པའི་ཕན་ཡོན་ནི། སྤྱོད་འཇུག་ལས། དགེ་བ་གཞན་ཀུན་ཆུ་ཤིང་ལྟ་བུ་སྟེ། །འབྲས་བུ་སྐྱེས་ནས་ཟད་པར་འགྱུར་བས་ན། །བྱང་ཆུབ་སེམས་ཀྱི་ལྗོན་ཤིང་རྟག་པར་ནི། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་སོ། །དེས་སྔོན་འགྲོ་སོང་ནས། དངོས་གཞི་བསྒོམ་པ་ལ། བསྐྱེད་རིམ་དང་རྫོགས་གཉིས་ལས། དང་པོར་བསྐྱེད་རིམ་སྒོམ་དགོས་ཏེ། ལྔ་ལྡན་གཞུང་ལས། རང་ལུས་ལྷ་སྐུའི་རྒྱལ་པོ་ལ། །གཞི་འགྱུར་མེད་ཀྱི་བརྟན་ས་མ་ཟིན་ན། །མ་མཁའ་འགྲོའི་འཁོར་ཚོགས་མི་འདུ་བས། །ལུས་ཡི་དམ་གྱི་ལྷ་ལ་ནན་ཏན་མཛོད། །ཅེས་པས། བསྐྱེད་རིམ་མངོན་བྱང་ལྔས་བསྐྱེད་པར་བྱེད་དགོས་ཏེ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷ་ཝ་ཤུདྡྷོ྅ཧཾ། སྟོང་པའི་ངང་ལས་པདྨ་འདབ་མ་འབུམ་ལྡན་གྱི་དབུས་སུ་ཉི་མ་ཟླ་བ། དེའི་སྟེང་དུ་རྡོ་རྗེ་སྔོན་པོའི་ལྟེ་བ་ལ་ཧཱུྂ་གིས་མཚན་པ་དེ་ལས་འོད་འཕྲོས། ཚུར་འདུས་ཡོངས་སུ་གྱུར་པ་ལས་རང་ཉིད་འཁོར་ལོ་སྡོམ་པ་ལྷན་ཅིག་སྐྱེས་པར་གྱུར་པ་ནི། སྐུ་མདོག་སྔོན་པོ་ཞལ་གཅིག་ཕྱག་གཉིས་པ་རལ་པའི་ཐོར་གཙུག་ལ་ཡིད་བཞིན་གྱི་ནོར་བུ་དང༌། རལ་པའི་ལོགས་གཡས་སུ་སྣ་ཚོགས་རྡོ་རྗེ་དང༌། གཡོན་དུ་ཟླ་བ་ཕྱེད་པ་འཕྱང་བ། ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཐོད་པ་སྐམ་པོ་ལྔས་དབུ་བརྒྱན་པ་དང༌། རློན་པ་ལྔ་བཅུའི་དོ་ཤལ་འཕྱང་ཞིང༌། ཕྱག་རྒྱ་དྲུག་དང་རུས་པའི་རྒྱན་ཆ་དྲུག་གིས་སྤྲས་པ། སྟག་གི་པགས་པའི་ཤམ་ཐབས་གསོལ་བ། གར་གྱི་ཉམས་དགུ་དང་ལྡན་པའི་བདག་ཉིད་དུ་གནས་པའི་པང་དུ། རྡོ་རྗེ་རྣལ་འབྱོར་མ་ཞལ་གཅིག་ཕྱག་གཉིས་མས་འཁྱུད་ཅིང༌། ཡུམ་གྱི་རྩ་ཞལ་དམར་པོ་ཁྲོ་ཞལ། སྟེང་ཞལ་ཕག་གི་གདོང་པ་ཅན། ཐོད་པ་སྐམ་པོ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རྡོ་རྗེ་དང་གྲི་གུག་འཛིན་པས་སྙོམས་པར་འཇུག་པའི་བདག་ཉིད་དུ་བསྒོམ། ཡབ་ཡུམ་གྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿས་གཉིས་སུ་མེད་པར་བསྟིམ། སླར་ཡང་ཐུགས་ཀའི་ཧཱུྂ་ལས་འོད་འཕྲོས། དབང་གི་ལྷ་རིགས་ལྔ་སྤྱན་དྲངས། དབང་བསྐུར་ལུས་གང་དྲི་མ་དག་ཆུ་ཡི་ལྷག་མ་ཡར་ལུད་པ་ལས། གཙོ་བོ་ལ་མི་བསྐྱོད་པ་དང༌། ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན་ཅིང༌། དབང་གི་ལྷ་རྣམས་ཀྱང་རང་ཉིད་ལ་ཐིམ་པར་བསྒོམས་ཏེ། ངག་ཏུ་བཟླས་པ་བྱ་བ་ནི། གཙོ་བོའི་ཉེ་སྙིང༌། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄྄། ཡུམ་གྱི་ཉེ་སྙིང༌། ཨོཾ་བཛྲ་བཻ་རོ་ཙ་ནཱི་ཡེ་ཧཱུྂ་ཕཊ྄྄། ཅེས་ཅི་ནུས་བཟླས་པའི་མཐར། གཙོ་བོའི་ཐུགས་ཀའི་ཧཱུྂ་ལས་འོད་འཕྲོས། སྣོད་བཅུད་འོད་དུ་ཞུ། ཡུམ་ལ་ཐིམ། ཡུམ་ཡབ་ལ་ཐིམ། ཡབ་ཐུགས་ཀའི་ཧཱུྂ་ལ་ཐིམ། ཧཱུྂ་ཞབས་ཀྱུ་ཁོག་པ་མགོ་བོ་ཟླ་ཚེས། ཐིག་ལེ། ནཱ་དའི་བར་དུ་ཐིམ་ནས་མི་དམིགས་པའི་ངང་དུ་འཇོག དེའི་ངང་དུ་རྫོགས་རིམ་བསྒོམ་པ་ནི། རྫོགས་རིམ་སྐྱེ་བར་བྱེད་པ་ལ་བླ་མའི་མོས་གུས་ལས་སྐྱེ་དགོས་ཏེ། ཀྱཻ་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་པས། བླ་མའི་རྣལ་འབྱོར་བསྒོམ་པ་ལ། ལྔ་ལྡན་གཞུང་ལས། བླ་མ་སྐུ་བཞིའི་གངས་རི་ལ། །མོས་གུས་ཀྱི་ཉི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །ཅེས་པས། བླ་མ་སྐུ་བཞིར་བསྒྲུབ་དགོས་ཏེ། བླ་མ་ཀུན་འདུས་སུ་བསྒོམས་པས་ཁྱབ་པ་ཡིན་ཏེ། རང་ཉིད་ཡི་དམ་ལྷའི་ང་རྒྱལ་དང་ལྡན་པའི་སྤྱི་བོར་སེང་གེ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་སྟེང་དུ། པདྨ་དང་ཉི་མའི་གདན་ལ། རང་ཉིད་ཀྱི་རྩ་བའི་བླ་མ་དམ་པ་དེ་ཉིད། རིགས་དྲུག་པ་རྡོ་རྗེ་འཆང་ཆེན་པོ་སྐུ་མདོག་སྔོན་པོ་བཻ་ཌཱུརྻའི་རྩེ་མོར་ཉི་མའི་འོད་ཀྱིས་རེག་པ་ལྟར་སྔོ་ཞིང༌། ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་ཐུགས་ཁར་བསྣོལ་ཐབས་སུ་འཛིན་པ། རིན་པོ་ཆེའི་རྒྱན་གྱིས་བརྒྱན་པ།ཞབས་རྡོ་རྗེའི་སྐྱིལ་མོ་ཀྲུང་གི་བཞུགས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ཐུགས་ཀའི་ཧཱུྂ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་བླ་མ་ཡི་དམ་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ་སྤྱན་དྲངས། བླ་མ་དང་གཉིས་སུ་མེད་པར་ཐིམ་པས། སྐྱབས་གནས་ཀུན་འདུས་པའི་བདག་ཉིད་དུ་བསྒོམས་ཏེ། ལུས་ལོངས་སྤྱོད་དགེ་རྩ་མཎྜལ་དང་བཅས་པ་ཕྱི་ནང་གསང་གསུམ་གྱི་མཆོད་པས་མཆོད་དེ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་ཡི་ངོ་བོར་གྱུར་པ་བླ་མ་རིན་པོ་ཆེའི་སྐུ་ལ་གསོལ་བ་འདེབས་སོ། །དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོར་གྱུར་པ་བླ་མ་རིན་པོ་ཆེའི་གསུང་ལ་གསོལ་བ་འདེབས་སོ། །དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཐུགས་ལ་གསོལ་བ་འདེབས་སོ། །ཞེས་གསོལ་བ་བཏབ་ནས། བླ་མའི་སྐུ་གསུང་ཐུགས་ཀྱི་ཡི་གེ་གསུམ་ལས་འོད་ཟེར་དཀར་པོ་དང༌། དམར་པོ་དང༌། སྔོན་པོ་བྱུང་བས་རང་གི་ལུས་ངག་ཡིད་གསུམ་ལ་ཕོག སྡིག་སྒྲིབ་དག སྐུ་གསུང་ཐུགས་ཀྱི་བྱིན་རླབས་ཞུགས། གསང་བ་དང་ཤེས་རབ་ཡེ་ཤེས་ཀྱི་དབང་ཐོབ་པར་བསམ་སྟེ། ཡེ་ཤེས་ཐིག་ལེའི་རྒྱུད་ལས། བླ་མའི་སྐུ་ཡི་དཀྱིལ་འཁོར་དུ། །དབང་བཞི་ཡོངས་སུ་རྫོགས་པར་ཞུས། །རྒྱུད་སྡེའི་དགོངས་པ་གནད་ཀྱི་མཆོག །ས་ལམ་གྱི་རིམ་པ་མ་ལུས་རྫོགས། །ཞེས་པའི་དོན་ཡིན། མཐར་བླ་མ་དེ་ཉིད་འོད་དུ་ཞུ་ནས་རང་ཉིད་ལ་ཐིམ། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་པའི་ངང་ལ་བཞག །དེ་ཉིད་ཀྱི་ངང་ནས་རྫོགས་རིམ་སྒོམ་པ་ནི། ལྔ་ལྡན་གཞུང་ལས། སེམས་ཉིད་ཀྱི་ནམ་མཁའ་ཡངས་པ་ལ། །རྣམ་རྟོག་གི་སྤྲིན་ཚོགས་མ་དེངས་ན། །མཁྱེན་གཉིས་ཀྱི་གཟའ་སྐར་མི་བཀྲ་བས། །སེམས་མི་རྟོག་འདི་ལ་ནན་ཏན་མཛོད། །ཅེས་པས། སངས་རྒྱས་ཀྱི་ཡོན་ཏན་བསྐྱེད་པར་བྱེད་པ་ལ། རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར་བས། རྐང་པ་རྡོ་རྗེ་དཀྱིལ་ཀྲུང༌། ལག་པ་མཉམ་བཞག་ཕྱག་རྒྱ། ལུས་བསྲང༌། མིག་སྣ་རྩེར་ཞེས་པས་མདུན་གྱི་ནམ་མཁའ་ལ་གཏད་ལ་རྣམ་སྣང་གི་ཆོས་བདུན་ལྡན་གྱིས་གནས་ཏེ། དམིགས་པ་རང་སེམས་མ་བཅོས་པར་བཞག དེ་ལྟར་བསྒོམས་པས་རྣམ་རྟོག་དག་ཅིང༌། མི་རྟོག་པ་རྒྱལ་བ་ཆོས་སྐུ་ཐོབ་པ་སྟེ། རྗེ་ཏིལླི་པའི་ཞལ་ནས། ལུས་ཀྱི་བྱ་བ་ཡོངས་ཐོངས་རྣལ་མར་སྡོད། །ངག་གི་སྨྲ་བརྗོད་མ་མང་གྲག་སྟོང་བྲག་ཆ་འདྲ། །ཡིད་ལ་ཅི་ཡང་མི་བསམ་ཟླ་ལོའི་ཆོས་ལ་ལྟོས། །མ་བཅོས་གཉུག་མ་ཆོས་སྐུའི་ངང་ལ་ཞོག །བཅིངས་པ་གློད་ན་གྲོལ་བར་ཐེ་ཚོམ་མེད། །སེམས་ཀྱི་རང་བཞིན་གདོད་ནས་ནམ་མཁའ་འདྲ། །ཆོས་རྣམས་ཐམས་ཅད་དེ་རུ་མ་འདུས་མེད། །ཅེས་པའོ། །མཉམ་གཞག་དེ་ལས་ལངས་ནས་བསྔོ་བ་བྱེད་དགོས་ཏེ། ལྔ་ལྡན་གྱི་གཞུང་ལས། ཚོགས་གཉིས་ཡིད་བཞིན་གྱི་ནོར་བུ་ལ། །སྨོན་ལམ་གྱིས་བྱི་དོར་མ་བྱས་ན། །དགོས་འདོད་ཀྱི་འབྲས་བུ་མི་འབྱུང་བས། །རྗེས་བསྔོ་བ་འདི་ལ་ནན་ཏན་མཛོད། །ཅེས་པས། མདུན་གྱི་ནམ་མཁར་སེང་གེ་དང༌། པདྨ་ཉི་ཟླའི་སྟེང་དུ་བླ་མ་ཡི་དམ་སངས་རྒྱས་བྱང་སེམས་བསྔོ་བའི་དཔང་པོར་བཞུགས་པར་བསྒོམས་ལ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས་བདག་དང་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །ཅེས་པས་བསྔོ་རྒྱུའི་དགེ་བའི་རྩ་བ་དུས་གསུམ་དུ་བསགས་པ་དང༌། གཤིས་ལ་གནས་པའི་དགེ་རྩ་རྣམས་སོ། །བསྔོ་བ་དེ་སེམས་ཅན་ཐམས་ཅད་ལ་ཐོབ་བྱ་དེ་འབྲས་བུ་རྡོ་རྗེ་འཆང་དུ་བསྔོ་བ་ཡིན་ཏེ། རྡོ་རྗེ་རྒྱལ་མཚན་བསྔོ་བའི་ལེའུ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དང༌། །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོར་རེག་གྱུར་ཅིག །ཅེས་པའི་དོན་ནོ། །དེ་ལྟར་རྒྱུའི་རྩ་བ་བྱམས་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ། གསང་སྔགས་ཀྱི་སྙིང་པོ་ཡི་དམ་གྱི་ལྷ་བསྒོམ་པ་དང༌། ཡོན་ཏན་གྱི་སྙིང་པོ་བླ་མ་བསྒོམ་པ་དང༌། དོན་གྱི་སྙིང་པོ་ཕྱག་རྒྱ་ཆེན་པོ་བསྒོམ་པ་དང༌། འབྲས་བུའི་སྙིང་པོ་བསྔོ་བ་བྱེད་པ་སྟེ། དམ་པའི་ཆོས་ལྔ་ལྡན་གྱི་ཁྲིད་ཀྱི་རིམ་པ་འདི་ཉིད་མཉམ་མེད་སྐྱུ་རའི་གདུང་རིགས་ལས་བྱུང་ཞིང་ལུགས་གཉིས་ཀྱི་མངའ་དབང་ལ་མཐའ་གྲུ་རྒྱས་པ། མཚན་དངོས་བྱམས་པ་ཆོས་ཀྱི་རྒྱལ་མཚན་ལེགས་ལྡན་རིན་ཆེན་དཔལ་འབྱོར་བསམ་གྲུབ་རྒྱ་མཚོས་བསྐུལ་བ་ལས་རྡོ་རྗེ་འཛིན་པ་ཨཱ་ནནྡ་རཏྣ་ཆོས་ཀྱི་རྒྱལ་པོས་སྦྱར་བའོ།། །།
།ཕྱག་རྒྱ་ཆེན་པོ་ལྔ་ལྡན་གྱི་ཁྲིད་སྤྱན་སྔ་ཨཱ་ནནྡ་རཏྣས་འཆུག་མེད་དུ་བསྒྲིགས་པ་བཞུགས་སོ།
།མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ། དེའི་ཕྱིར་དུ་ཟབ་མོ་ལྔ་ལྡན་གྱི་རིམ་པ་འདི་ལྟར་དུ་ཉམས་སུ་བླང་བར་བྱ་སྟེ། ཆོས་རྗེའི་ཞལ་ནས། བྱམས་དང་སྙིང་རྗེའི་རྟ་ཕོ་ལ། །གཞན་ཕན་གྱི་དཀྱུས་ཐོག་མ་བཅད་ན། །ཁྲོམ་ལྷ་མིའི་འོར་ཆེ་མི་འབྱུང་བས། །སེམས་སྔོན་འགྲོ་འདི་ལ་ནན་ཏན་མཛོད། །ཅེས་པས། སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག་སྙམ་པའི་བྱམས་པ་བསྒོམ། སེམས་ཅན་ཐམས་ཅད་སྡུག་བསྔལ་དང་བྲལ་བར་གྱུར་ཅིག་སྙམ་པའི་སྙིང་རྗེ་དང༌། སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པའི་བྱང་ཆུབ་ཀྱི་སེམས་བསྒོམ་པའོ། །དེ་ནས་ཡི་དམ་བསྒོམ་པར་བྱ་སྟེ། ཆོས་རྗེའི་ཞལ་ནས། རང་ལུས་ལྷ་སྐུའི་རྒྱལ་པོ་ལ། །གཞི་འགྱུར་མེད་ཀྱི་བརྟན་ས་མ་ཟིན་ན། །མ་མཁའ་འགྲོའི་འཁོར་འབངས་མི་འདུ་བས། །ལུས་ཡི་དམ་གྱི་ལྷ་ལ་ནན་ཏན་མཛོད། །ཅེས་པས། རང་འཁོར་ལོ་བདེ་མཆོག་སྔོན་པོ་ཞལ་གཅིག་ཕྱག་གཉིས་པ། ཡུམ་རྡོ་རྗེ་རྣལ་འབྱོར་མ་དང་མཉམ་པར་སྦྱོར་བ་གསལ་བར་བསྒོམ། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཨོཾ་བཛྲ་བཻ་རོ་ཙ་ནཱི་ཡེ་ཧཱུྂ་ཕཊ྄། ཅེས་བཟླས་པ་བྱ། དེ་ནས་བླ་མ་བསྒོམ་དགོས་ཏེ། ཆོས་རྗེའི་ཞལ་ནས། བླ་མ་སྐུ་བཞིའི་གངས་རི་ལ། །མོས་གུས་ཀྱི་ཉི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །ཅེས་པས། རང་གི་སྤྱི་བོར་བླ་མ་རྡོ་རྗེ་འཆང་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པར་བསྒོམས་ལ། མཆོད་པ་ཕུལ་ནས་གསོལ་བ་འདེབས་པ་ནི། བླ་མ་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །ཞེས་གསོལ་བ་བཏབ་པས། བླ་མའི་དཔྲལ་བ་དང༌། མགྲིན་པ་དང༌། ཐུགས་ཀ་ནས་འོད་ཟེར་དཀར་དམར་མཐིང་གསུམ་བྱུང་བས། རང་གི་ལུས་ངག་ཡིད་གསུམ་ལ་ཕོག་པས་སྒྲིབ་པ་དག དབང་བཞི་ཐོབ། བླ་མ་རང་ལ་ཐིམ་པར་བསམ་མོ། །དེ་ནས་ཕྱག་རྒྱ་ཆེན་པོ་བསྒོམ་པ་ལ། ཆོས་རྗེའི་ཞལ་ནས། སེམས་ཉིད་ཀྱི་ནམ་མཁའ་ཡངས་པ་ལ། །རྣམ་རྟོག་གི་སྤྲིན་ཚོགས་མ་དེངས་ན། །མཁྱེན་གཉིས་ཀྱི་གཟའ་སྐར་མི་བཀྲ་བས། །སེམས་མི་རྟོག་འདི་ལ་ནན་ཏན་མཛོད། །ཅེས་པས་རང་གི་རིག་པ་འདི་ལ་བལྟ། གང་སྣང་བ་ལ་མ་ཡེངས་པར་བསྒོམ། བཟང་ངན་དུ་མི་ལྟ་བར་སྤྱོད། རེ་དོགས་མེད་པར་བཞག་གོ། །དེ་ནས་བསྔོ་བ་བྱ་དགོས་ཏེ། ཆོས་རྗེའི་ཞལ་ནས། ཚོགས་གཉིས་ཡིད་བཞིན་གྱི་ནོར་བུ་ལ། །སྨོན་ལམ་གྱིས་བྱི་དོར་མ་བྱས་ན། །དགོས་འདོད་ཀྱི་འབྲས་བུ་མི་འབྱུང་བས། །རྗེས་བསྔོ་བ་འདི་ལ་ནན་ཏན་མཛོད། །ཅེས་པས་བདག་གཞན་སེམས་ཅན་ཐམས་ཅད་ཀྱི་ཡོད་པའི་དགེ་བ་དང་དུས་གསུམ་དུ་བསགས་པ་ཐམས་ཅད་སེམས་ཅན་ཐམས་ཅད་སངས་རྒྱས་ཐོབ་པའི་དོན་དུ་བསྔོ་བར་བྱ་སྟེ། བདག་དང་འཁོར་འདས་ཐམས་ཅད་ཀྱིས་དུས་གསུམ་བསགས་པ་དང་ཡོད་པའི་དགེ་བའི་རྩ་བ་འདིས་བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །ཅེས་ཉམས་སུ་བླང་བདེ་བའི་རིམ་པ་འདི། བླ་མ་འཕགས་པས་བསྐུལ་བའི་ངོར། ཤཱཀྱའི་དགེ་སློང་རྡོ་རྗེ་འཛིན་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོས་སྦྱར་བ་རེ་ཤིག་རྫོགས་སོ། །བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག །མངྒ་ལཾ།
།ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་ཀྱི་ཟིན་བྲིས་བཞུགས་སོ།
ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་ཉམས་སུ་ལེན་པ་ལ་གསུམ་སྟེ། དང་པོ་སྒོམ་མ་སྐྱེས་པ་སྐྱེ་བར་བྱེད་པ་སྔོན་འགྲོ་བཞི་སྦྱོར། གཉིས་པ་སྐྱེས་པ་ཉམས་སུ་ལེན་པ་ངོ་སྤྲོད་རྣམ་གཉིས། གསུམ་པ་དེ་བོགས་འདོན་པ་ལ་ཉམས་ལེན་སྣང་ཐོག་ཏུ་སྐྱོང་བའི་མན་ངག་གོ། །དང་པོ་ལ་གཉིས་ཐུན་མོང་དང༌། ཁྱད་པར་རོ། །ཐུན་མོང་ལ་དལ་འབྱོར་རྙེད་དཀའ་སོགས་དྲན་པར་བྱས་ནས། གཉིས་པ་ཁྱད་པར་གྱི་སྔོན་འགྲོ་ལ་བཞི་སྟེ། དང་པོ་རང་གི་རྒྱུད་སྣོད་རུང་དུ་བསྒྲུབ་པ་ལ། སྐྱབས་འགྲོ་སེམས་བསྐྱེད་ཀྱི་ཁྲིད་ནི་དབེན་པའི་གནས་སུ། རང་སྟན་བདེ་བ་ལ་བསམ་གཏན་གྱི་ཡན་ལག་ལྔས་གནས་པའི་མདུན་གྱི་ནམ་མཁར་སེང་གེ་དང་པདྨ་ཉི་ཟླའི་གདན་ལ། རང་གི་རྩ་བའི་བླ་མ་རྡོ་རྗེ་འཆང་ལ་བརྒྱུད་པའི་ཚོགས་ཀྱིས་བསྐོར་བ་ལ། སངས་རྒྱས་དང༌། ཆོས་དང༌། བྱང་ཆུབ་སེམས་དཔའ་ཡི་དམ་ལྷ་ཚོགས་དཔའ་བོ་མཁའ་འགྲོ་ཆོས་སྐྱོང་སྲུང་མས་བསྐོར་བ་གསལ་བཏབ། ཡན་ལག་བདུན་པ་ཕུལ་ནས། མཁྱེན་བརྩེ་ནུས་པའི་བདག་ཉིད་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཡི་དམ་ལྷ་ཚོགས་རྣམས་ལ་སྐྱབས་སུ་མཆི། ལྷ་འཕགས་པ་དཀོན་མཆོག་གསུམ་ལ་སྐྱབས་སུ་མཆི། དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་ལ་སྐྱབས་སུ་མཆི་སོགས་སྐྱབས་འགྲོ་ནུས་ཚད་བྱ། འདོད་དོན་དུ་གསོལ་བ་འདེབས་པ་ནི། མི་རྟག་པ་རྒྱུད་ལ་སྐྱེ་བར་བྱིན་གྱིས་རློབས། རྐྱེན་ངན་གྲོགས་སུ་འཆར་བར་བྱིན་གྱིས་རློབས། རྟོགས་པས་བདག་རྒྱུད་གྲོལ་བར་བྱིན་གྱིས་རློབས། ཐུགས་རྗེས་གཞན་རྒྱུད་སྨིན་པར་བྱིན་གྱིས་རློབས། མོས་གུས་དམ་བཅའ་བརྟན་པར་བྱིན་གྱིས་རློབས། བསྐྱེད་རྫོགས་ཀྱི་ཏིང་ངེ་འཛིན་སྐྱེ་བར་བྱིན་གྱིས་རློབས། རྟེན་འབྲེལ་ཐབས་ལ་མཁས་པར་བྱིན་གྱིས་རློབས། འབྲེལ་ཚད་དོན་དང་ལྡན་པར་བྱིན་གྱིས་རློབས། བདག་གི་རྒྱུད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་སྩལ་དུ་གསོལ། ཞེས་བརྗོད། སྐྱབས་ཡུལ་རང་ལ་བསྟིམ་ནས། སེམས་མ་བཅོས་པར་བཞག ཐུན་མཚམས་སུ་བསྔོ་བ་བྱེད། གཉིས་པ་རྒྱུད་གྱི་སྡིག་སྒྲིབ་དག་པར་བྱེད་པ་ལ་རྡོ་རྗེ་སེམས་དཔའི་སྒོམ་བཟླས་ཀྱི་ཁྲིད་ནི། རང་གི་སྤྱི་བོར་པདྨ་དཀར་པོ་དང་ཟླ་བ་ལ་རྡོ་རྗེ་དཀར་པོའི་ལྟེ་བ་ལ་ཧཱུྂ་གིས་མཚན་པ་ཞིག་བསྒོམ། དེ་ལས་འོད་འཕྲོས་སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཡོངས་སུ་གྱུར་པ་ལས། རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་ལ་རྒྱན་ཐམས་ཅད་ཀྱིས་བརྒྱན་པ་ཞིག་བསྒོམས་པའི་ཐུགས་ཀར་ཟླ་བ་ལ་ཧཱུྂ་ལས་ཡི་གེ་བརྒྱ་པས་བསྐོར་བ་ལས་འོད་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕོག་པས། དེ་རྣམས་ཀྱི་སྐུ་གསུང་ཐུགས་ལས་བདུད་རྩིའི་རྒྱུན་དཀར་པོ་བབ་པས། རྡོ་རྗེ་སེམས་དཔའི་དབུའི་དབྱིབས་རྒྱུད་ནས་སྐུ་ལུས་གང་བར་བསམ། དེ་ནས་ཡི་གེ་བརྒྱ་པ་བཟླས་ནས། གསོལ་བ་འདི་ལྟར་དུ་འདེབས། བཅོམ་ལྡན་འདས་རྡོ་རྗེ་སེམས་དཔའ་བདག་གི་ལུས་ངག་ཡིད་གསུམ་གྱི་སྡིག་སྒྲིབ་དམ་ཚིག་ཉམས་ཆགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས། བཅོམ་ལྡན་འདས་ཀྱི་སྐུ་ལས་བདུད་རྩིའི་རྒྱུན་བབ། རང་གི་སྤྱི་གཙུག་ཏུ་ཞུགས་པས། སྡིག་སྒྲིབ་ཐམས་ཅད་དག་བདུད་རྩིའི་རྒྱུན་གྱི་ལུས་གང་ནས། ཡང་ཡི་གེ་བརྒྱ་པ་བཟླས་པའི་མཐར། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་བརྗོད་ནས་རྡོ་རྗེ་སེམས་དཔའ་རང་ལ་བསྟིམ་ནས། སེམས་མ་བཅོས་པར་བཞག །ལྡང་བའི་དུས་སུ་བསྔོ་བ་བྱེད། གསུམ་པ་རྒྱུད་ལ་ཚོགས་རྫོགས་པར་བྱེད་པ་མཎྜལ་གྱི་ཁྲིད་ནི། མདུན་གྱི་ནམ་མཁའི་དབུས་སུ་སེང་གེ་དང་པདྨ་ཉི་ཟླའི་སྟེང་དུ། བླ་མ་ཡི་དམ་སངས་རྒྱས་ཆོས་དང་དགེ་འདུན་དཔའ་བོ་མཁའ་འགྲོ་ཆོས་སྐྱོང་སྲུང་མ་བཞུགས་པར་བསམ་ལ། ཡན་ལག་བདུན་པ་འབུལ། མཎྜལ་དངོས་སུ་མེད་ན་ལག་པས་བཀོད་ནས། ཨོཾ་བཛྲ་བྷཱུ་མེ་ཨཱཿཧཱུྂ། དབང་ཆེན་གསེར་གྱི་ས་གཞི་སོགས་ཚོམ་བདུན་མ་ལ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་གཅལ་ནས་བཀོད་པ་དང༌། རང་གཞན་ཐམས་ཅད་ཀྱི་ལུས་ལོངས་སྤྱོད་ཁ་རྗེ་དབང་ཐང༌། མཐུ་ནུས་པ་རྫས་ཡོད་བྱད་ཡུལ་རིས་དང་རྒྱལ་ཁམས་ཐམས་ཅད་སེམས་ཅན་གྱི་དོན་དུ་འབུལ་སྙམ་པ་བྱས་ནས། བླ་མ་ཡི་དམ་བདག་གི་ལུས་ལོངས་སྤྱོད་མཎྜལ་དང་བཅས་པ་འབུལ་ལོ། །ཐུགས་རྗེའི་དབང་གིས་བཞེས་ནས། བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ཞེས་དང༌། དེ་ནས་ས་གཞི་སྤོས་ཆུས་བྱུགས་ཤིང་སོགས་བརྗོད་ནས། ཚོགས་རྟེན་རང་ལ་བསྟིམ་ནས། སེམས་མ་བཅོས་པར་བཞག ཐུན་མཚམས་སུ་བསྔོ་བ་བྱེད། བཞི་པ་རང་གི་རྒྱུད་ལ་བྱིན་རླབས་འཇུག་པ་བླ་མའི་རྣལ་འབྱོར་གྱི་ཁྲིད་ནི། རང་གི་སྤྱི་བོར་སེང་གེ་དང་པདྨ་ཉི་ཟླ་སོགས་གདན་བཞི་བརྩེགས་ཀྱི་སྟེང་དུ། བླ་མ་རྡོ་རྗེ་འཆང་དུ་བསྒོམས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་བསྒོམ། ཧཱུྂ་ལས་འོད་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། བླ་མ་ལ་ཐིམ་པས། སྐྱབས་གནས་ཀུན་འདུས་པའི་བདག་ཉིད་དུ་བསམ་ལ། ཡན་ལག་བདུན་པ་དང༌། མཎྜལ་སོགས་ཕུལ་ནས། དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ། བླ་མ་རིན་པོ་ཆེའི་སྐུ་ལ་གསོལ་བ་འདེབས། དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོར་གྱུར་པ་བླ་མ་རིན་པོ་ཆེའི་གསུང་ལ་གསོལ་བ་འདེབས། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོར་གྱུར་པ་བླ་མ་རིན་པོ་ཆེའི་ཐུགས་ལ་གསོལ་བ་འདེབས། ཞེས་གསོལ་བ་བཏབ་པས། བླ་མའི་ཨོཾ་དང༌། ཨཱཿདང༌། ཧཱུྂ་གསུམ་ལས་འོད་ཟེར་དཀར་པོ། དམར་པོ། སྔོན་པོ་འཕྲོས་ནས། རང་གི་གནས་གསུམ་ལ་ཐིམ། ལུས་ངག་ཡིད་གསུམ་གྱི་སྡིག་སྒྲིབ་དག སྐུ་གསུང་ཐུགས་ཀྱི་བྱིན་རླབས་ཞུགས། བུམ་པ་གསང་བ་ཤེས་རབ་ཡེ་ཤེས་ཀྱི་དབང་ཐོབ། བླ་མ་རང་ལ་བསྟིམ། སེམས་མ་བཅོས་པ་ལ་བཞག ལྡང་བའི་དུས་སུ་བསྔོ་བ་བྱེད། གཉིས་པ་དངོས་གཞི་ལ་བསྐྱེད་རྫོགས་གཉིས་ཏེ། དང་པོ་ནི་ཨོཾ་སྭ་བྷཱ་ཝའི་དོན་བསྒོམས་ནས། སྟོང་པའི་ངང་ལས་པདྨ་དང་ཉི་མ་བཾ་ཕོ་མོ་བསྣོལ་བའི་སྟེང་དུ། རང་གི་རྣམ་ཤེས་ཡི་གེ་བྂ་སྨུག་ནག་གཅིག་ཏུ་བསྒོམ། དེ་ལས་འོད་འཕྲོས་ཕྱི་སྣོད་ལ་ཕོག གཞལ་ཡས་ཁང་དུ་གྱུར། ནང་བཅུད་ལ་ཕོག ཡི་དམ་གྱི་ལྷ་ཇོ་མོའི་སྐུར་གྱུར། ཚུར་འདུས་ཡོངས་སུ་གྱུར་པ་ལས། རང་ཉིད་རྡོ་རྗེ་རྣལ་འབྱོར་མ་སྐུ་མདོག་དམར་མོ་དར་དམར་པོ་ནམ་མཁའ་ལ་འཕྱར་བ་ལྟ་བུ་རྩ་ཞལ་ཁྲོ་ཞལ་སྤྱན་གསུམ་མ། ཞལ་བགྲད་པ། མཆེ་བ་གཙིགས་པ། རྣ་ལྟག་གཡས་སུ་ཕག་ཞལ་གྱི་ངུར་སྒྲ་སྒྲོག་པས་སྟོང་གསུམ་ཟིལ་གྱིས་གནོན་པ། ཕྱག་གཡས་གྲི་གུག་དང༌། གཡོན་ཐོད་ཁྲག་འཛིན་པ། ཐོད་པ་སྐམ་པོ་ལྔའི་དབུ་རྒྱན་དང༌། ཐོད་རློན་ལྔ་བཅུ་རྩ་གཅིག་གི་དོ་ཤལ་བྱས་པ། གྲུ་མོ་ན་ཁ་ཊྭཱཾ་ག་ཡོད་པ། ཐལ་བ་སྤངས་པའི་ཕྱག་རྒྱ་ལྔ་དང༌། རུས་པའི་རྒྱན་ཆ་དྲུག་གིས་བརྒྱན་པ། ཞབས་གཡས་བསྐུམ་གཡོན་བརྐྱངས་པས་པད་ཉི་རོའི་གདན་གྱི་སྟེང་དུ་གར་ཐབས་ལིང་ངེ་བཞུགས་པར་བསྒོམས་པའི་ཐུགས་ཁའི་བྂ་ལས་འོད་འཕྲོས་པས་ཡེ་ཤེས་པ་སྤྱན་དྲངས། དམ་ཚིག་པ་དང་གཉིས་སུ་མེད་པར་བསྟིམ། ཡང་བྂ་ལས་འོད་འཕྲོས། དབང་ལྷ་སྤྱན་དྲངས། དབང་བསྐུར་ལུས་གང་དྲི་མ་དག ཆུའི་ལྷག་མ་ཡར་ལུད་པ་ལས། རྣམ་པར་སྣང་མཛད་ཀྱི་དབུ་བརྒྱན་པར་བསམ། ཐུགས་ཀར་ཡི་གེ་བྂ་གྱི་མཐའ་མར། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཱཻ་རོ་ཙ་ནཱི་ཡེ་ཧཱུྂ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ། ཞེས་གཡོན་བསྐོར་དུ་འཁོར་བ་ལ་དམིགས་ཏེ་བཟླས་ནས། ཐུན་བསྡུ་ཁར་སྤྱི་བོ་དང་རྐང་མཐིལ་ནས་སྙིང་གར་བྂ་ལ་བསྡུས་ནས་མི་དམིགས་པའི་ངང་ནས་སེམས་མ་བཅོས་པར་བཞག ལྡང་བའི་དུས་སུ་བསྔོ་བ་བྱེད། གཉིས་པ་རྫོགས་རིམ་ལ་དམིགས་བཅས་དང་དམིགས་མེད་དོ། །དམིགས་བཅས་ལ་གསུམ་སྟེ། དང་པོ་བཅའ་བ་ལུས་ཀྱི་གནད་ནི། རྣམ་སྣང་གི་ཆོས་བདུན་ལེགས་པར་བཅས་ལ། གཉིས་པ་དམིགས་པ་སེམས་ཀྱི་གནད་ནི། ཞི་གནས་ཀྱི་དོན་དུ། དངོས་སུ་ཤིང་བུ་དང་རྡེའུ་ལ་སེམས་བཟུང་བ་དང༌། སྨིན་མཚམས་སུ་མེ་ཏོག་དམར་པོ་ཞིག་བསམ་ལ་སེམས་བཟུང་བ་དང༌། མདུན་གྱི་ནམ་མཁར་ཐུབ་པའི་སྐུ་མཚན་དང་དཔེ་བྱད་ལྡན་པ་ཞིག་བསམ་ལ་སེམས་བཟུང་སྟེ། ཏིང་ངེ་འཛིན་རྒྱལ་པོ་ལས། གསེར་གྱི་ལྷུན་པོ་ལྟ་བུའི་སྐུ་འདིས་ནི། །འཇིག་རྟེན་གསུམ་པོ་ཀུན་ནས་སྣང་བར་བྱེད། །དམིགས་པ་དེ་ལ་གང་གི་སེམས་འཛིན་པ། །བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ཞེས་དང༌། ཏིལླི་པས། ལྟ་སྟངས་དང་ནི་སེམས་འཛིན་དུ་མ་ཡིས། །རིག་པ་ངང་ལ་མི་གནས་བར་དུ་གཅུན། །ཞེས་གསུངས་པའི་དོན་ནོ། །གསུམ་པ་ཉམས་ལེན་དུས་ཀྱི་གནད་ནི། ལུས་ངག་ཡིད་གསུམ་ཚོགས་པ་གཅིག་པའི་ངང་ནས། སྤང་སྐམ་ལ་ཕུར་པ་བཏབ་པའམ། ཆུ་བཅད་པའི་རང་འཐག་གམ། སྦྲང་མ་གར་སྤྱིན་ལ་འབྱར་བ་བཞིན་དུ་གཡོ་འགུལ་མེད་པར། འཇིག་རྟེན་གྱི་བྱ་བྱེད་ཐམས་ཅད་ཡལ་བར་དོར་ནས། བར་མཚམས་མེད་པར་ཉམས་སུ་བླངས་པས། ཞི་ལྷག་སྐྱེ་སྟེ། ཞི་བ་ལྷའི་ཞལ་ནས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱ་སྟེ། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་སོ། །དམིགས་མེད་ལ་ཡང་གསུམ་སྟེ། དང་པོར་གཞི་ལྟ་བས་གཏན་ལ་འབེབས་པ་ནི་ལྟ་བ་ཁས་ལེན་ཡིད་བྱེད་ཐམས་ཅད་དང་བྲལ་བར་རྟོགས་ནས། གཉིས་པ་བསྒོམ་པས་ཉམས་སུ་ལེན་པ་ནི། སྐྱོང་ཐབས་བདུན་དང༌། ཡིད་ལ་མི་བྱེད་པ་བཅུ་གཅིག་གོ། །སྐྱོང་ཐབས་ལ་ནི། ཡིད་ལ་མི་བྱེད་པར་སྐྱོང་བ། ཡོད་མེད་ཡིན་མིན་བརྟག་དཔྱད་བཟང་ངན་སྤང་བླང་སྤྲོས་པ་གང་ཡང་ཡིད་ལ་མི་བྱེད་དོ། །ཏིལླི་པས། ཡིད་ལ་མི་བྱེད་ཕྱག་རྒྱ་ཆེན་པོའི་དོན། །འབྲས་བུ་གང་ལ་ཡང་རེ་བ་མ་བྱེད་རྣལ་འབྱོར་པ། །ཞེས་དང༌། ཡིད་ལ་མི་བྱེད་པས་ནི་ཁམས་གསུམ་གང་དུ་ཡང་འདྲེ་བར་མི་འགྱུར་རོ། །ཞེས་གསུངས་སོ། །དྲན་པ་མ་ཡེངས་པར་སྐྱོང་བ་ནི། སྤྱོད་ལམ་གང་ལ་ཡང༌། རྐྱེན་བཟང་ངན་ཅི་བྱུང་ཡང་མ་ཡེངས་པ་གལ་ཆེ་སྟེ། དྲན་པ་ཡེངས་མེད་མ་ཤེས་ན། །མི་སྒོམ་པ་ལ་བྱ་ཐབས་མེད། །ཅེས་པ་དང༌། ཆུ་བོ་རྒྱུན་གྱི་རྣལ་འབྱོར་ལ། །མ་ཡེངས་པ་ཡི་དྲན་པ་གཅེས། །ཞེས་དང༌། དྲན་པ་རྒྱུན་ཆད་མེད་པ་ནི། །དུས་གསུམ་རྒྱལ་བའི་གཞུང་ལམ་ཡིན། །ཞེས་དང༌། རྗེ་འཇིག་རྟེན་མགོན་པོས། དྲན་པ་དྲན་པ་བུ་ཀུན་དྲན་པ་རབ་ལ་སྒོམ་རབ། །ཅེས་གསུངས་སོ། །བརྩོན་འགྲུས་ཆེན་པོས་སྐྱོང་བ་ནི། སྙོམ་ལས་དང་ལེ་ལོ་མེད་པར་རྩེ་གཅིག་པའི་ངང་ནས། གླང་པོའི་འགྲོས་སམ། པི་ཝང་གི་རྒྱུད་བཞིན་དུ་སྒོམ་སྟེ། འཇིག་རྟེན་མགོན་པོས། བརྩོན་འགྲུས་ཆེན་པོས་གོ་བ་དེ། །དྲན་པ་རྒྱུན་ཆད་མེད་པ་ཡིན། །གོ་བ་འཛོལ་ན་ཕུང་བར་མཆིས། །ཞེས་གསུངས་སོ། །སྒྲིམ་ལྷོད་ཀྱི་མཐའ་དང་བྲལ་བར་སྐྱོང་བ་ནི། ཤེས་པ་ལྷོད་ལ་གར་སོང་ཆ་མེད་པ་ཕུབ་མ་ཞབས་ཀྱི་ཆུ་བཞིན་དུ་མ་སོང་བར། སྒྲིམ་པ་འཇུར་དྲག་པའི་སྐུད་པ་ལྟ་བུར་མ་སོང་བར་བྱ་སྟེ། ས་ར་ཧས། བྲམ་ཟེས་སྐུད་པ་འཁལ་བ་བཞིན། །སོ་མ་མ་བཅོས་ལྷུག་པར་ཞོག །འཇུར་བུས་བཅིངས་པའི་སེམས་ཉིད་འདི། །གློད་ན་གྲོལ་བར་ཐེ་ཚོམ་མེད། །ཅེས་གསུངས་སོ། །མཐོ་དམན་གྱི་བསམ་བློ་སྤངས་ཏེ་སྐྱོང་བ་ནི། མཐོ་བ་སངས་རྒྱས་དང་དམའ་བ་སེམས་ཅན་སོགས་གང་ཡང་བསམ་བློ་མི་བྱ་སྟེ། ཏིལླི་པས། བློ་ཡི་ཆོས་ཀྱིས་བློ་འདས་དོན་མི་མཐོང༌། །བྱས་པའི་ཆོས་ཀྱིས་བྱར་མེད་དོན་མི་རྟོགས། །བློ་འདས་བྱར་མེད་དོན་དེ་རྟོགས་འདོད་ན། །རང་སེམས་རྩ་བ་ཆོད་ལ་རིག་པ་གཅེར་བུར་ཞོག །རྟོག་པ་དྲི་མའི་ཆུ་དེ་དྭངས་སུ་ཆུག །ཅེས་གསུངས་སོ། །མ་བཅོས་པར་སྐྱོང་བ་ནི། ད་ལྟར་གྱི་ཤེས་པ་འདི་ཀ་ལས་གཞན་པའི་རྟོག་པ་བཟང་ངན་གང་ལ་ཡང་བཅོས་བསྒྱུར་མི་བྱ་སྟེ། མ་བཅོས་པ་ནི་འཕགས་པ་ཀུན་གྱི་ལམ། །བཅོས་མའི་སྟོབས་ཀྱིས་འཕགས་ལམ་ཐོབ་མི་སྲིད། །ཅེས་དང༌། རྒྱུད་ལས། མ་བཅོས་གཉུག་མའི་ཟས་ཞིག་ཟོས་གྱུར་ན། །གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། །ཞེས་གསུངས་སོ། །སྒོམ་མེད་ཀྱི་དོན་ལ་སྐྱོང་བ་ནི། གསང་འདུས་ལས། དངོས་པོ་མེད་པས་སྒོམ་པ་མེད། །བསྒོམ་པར་བྱ་བ་སྒོམ་པ་མིན། །དེ་ལྟར་དངོས་པོ་དངོས་མེད་པས། །སྒོམ་པ་དམིགས་སུ་མེད་པའོ། །ཞེས་དང༌། ཀྱཻ་རྡོ་རྗེ་ལས། སྒོམ་མེད་སྒོམ་པ་པོ་ཡང་མེད། །ལྷ་དང་སྔགས་ཀྱང་ཡོད་མ་ཡིན། །སྤྲོས་པ་མེད་པའི་རང་བཞིན་ལ། །ལྷ་དང་སྔགས་ནི་ཡང་དག་གནས། །ཞེས་གསུངས་པས་སྐྱོང་ཐབས་བདུན་ནོ། །གཟུགས་སྒྲ་དྲི་རོ་རེག་བྱ་ཡིད་ལ་མི་བྱེད་ཅིང༌། དེ་ཡི་རང་བཞིན་གཟུགས་སོགས་ལྔ་ཆོས་དྲུག་གི་རང་བཞིན་ཡིད་ལ་མི་བྱེད་པས་ན་ཡིད་ལ་མི་བྱེད་པ་བཅུ་གཅིག་གོ། །ཤོར་ས་བཞི་དང་གོལ་ས་གསུམ་དུ་མ་སོང་བ་བྱ་ཞིང༌། དེས་ལྷག་མཐོང་ངོ་སྤྲོད་པའོ། །གསུམ་པ་སྤྱོད་པས་བོགས་འདོན་པ། ཉམས་ལེན་སྣང་ཐོག་ཏུ་སྐྱོང་བའི་མན་ངག་ཅེས་པ་ལ། གང་ཤར་ངོས་འཛིན་ལྟ་བའི་གནད། །དེ་ལ་མ་ཡེངས་སྒོམ་པའི་གནད། །དྲན་པ་རོ་སྙོམས་སྤྱོད་པའི་གནད། །ཀློང་དུ་གྱུར་པ་འབྲས་བུའི་གནད། །ཅེས་པས། གང་ཤར་གྱི་སྟེང་དུ་བསལ་བཞག་མེད་པར་བལྟ། མ་ཡེངས་པར་བསྒོམ། བཟང་ངན་ཐམས་ཅད་ལ་དགའ་སྡུག་མི་བྱེད་པའོ། །འབྲས་བུ་དེ་རང་ཡིན་ཏེ། རྗེ་འཇིག་རྟེན་མགོན་པོའི་ཞལ་ནས། ཕྱག་རྒྱ་ཆེན་པོ་བྱ་བ་དེ། །རང་གི་རིག་པ་འདི་ཉིད་ཡིན། །དེ་ལ་མ་ཡེངས་སྐྱོང་བ་དེ། །གཉུག་མ་ཆོས་སྐུར་གོ་བ་ཡིན། །ཕྱག་རྒྱ་ཆེན་པོའི་བོགས་འདོན་དེ། །བླ་མ་དམ་པའི་མོས་གུས་ཡིན། །སྣང་སྲིད་ཆོས་སྐུར་གོ་བ་དེ། །ཕྱག་རྒྱ་ཆེན་པོའི་གོ་བ་ཡིན། །རྣམ་རྟོག་ཆོས་སྐུར་རྟོགས་པ་དེ། །ཕྱག་རྒྱ་ཆེན་པོའི་རྟོགས་པ་ཡིན། །འཁོར་འདས་བདེ་སྐྱིད་འབྱུང་བ་དེ། །ཕྱག་རྒྱ་ཆེན་པོའི་ཡོན་ཏན་ཡིན། །སྐུ་གསུམ་འགྲོ་དོན་བྱེད་པ་དེ། །ཕྱག་རྒྱ་ཆེན་པོའི་ཕྲིན་ལས་ཡིན། །ཞེས་གསུངས་པས། གཞི་ལམ་འབྲས་གསུམ་རྫོགས་པ་གང་ཟག་གཅིག་འཚང་རྒྱ་བའི་ལམ་ཆ་ལག་དང་བཅས་པ་རྫོགས་པའོ། །ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཟིན་བྲིས། འདན་མ་བསམ་གྲུབ་ཀྱིས་ཞུས་པའི་ངོར། ཤཱཀྱའི་དགེ་སློང་རྡོ་རྗེ་འཛིན་པ་ཆེན་པོ་ཀུན་དགའ་རིན་ཆེན་དཔལ་བཟང་པོས། འབྲི་གུང་འོག་མིན་གྱི་གནས་སུ་བཀོད་པའོ། །དགེ་ཞིང་བཀྲ་ཤིས་པར་གྱུར་ཅིག །
།ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ལྟ་བའི་མིག་འབྱེད་ཅེས་བྱ་བ་བཞུགས་སོ།
གུ་རུ་རཏྣ་བྷྱཿ བདེ་སྟོང་གཉིས་མེད་རང་བཞིན་ལྷན་སྐྱེས་ཆོས་ཀྱི་སྐུ། །མ་འགགས་གློ་བུར་རྟོག་པས་མ་བསླད་རྒྱལ་བ་ལོངས་སྤྱོད་རྫོགས། །བཅུ་གཉིས་མཛད་པ་མཐར་ཕྱིན་ཐུབ་པ་སྤྲུལ་པའི་སྐུ། །སྐུ་བཞི་དབྱེར་མེད་བླ་མ་དམ་པ་རྒྱལ་གྱུར་ཅིག །འདིར་རང་རེ་འབྲི་གུང་པའི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་འདི་ལ་དང་པོར་གོ་ཆ་རྣམ་པ་གཉིས་ཏེ། ཕྱི་ལྟ་བའི་གོ་ཆ། ནང་ཤེས་རབ་ཀྱི་གོ་ཆའོ། །དེ་ལ་སྡིག་པ་ཕྲ་ཞིང་ཕྲ་བ་ལ་འཛེམ་ཞིང༌། དཀར་པོའི་ཆོས་སྤྱོད་རྒྱུན་མི་གཅོད་པ་ཕྱི་ལྟ་བའི་གོ་ཆ། རྐྱེན་ངན་བོགས་སུ་འདོན་ཞིང༌། སེམས་གནས་པ་ཞི་བའི་ཏིང་ངེ་འཛིན་བྱུང་བ་ལ་ཡོན་ཏན་དུ་མི་ལྟ། མ་བྱུང་བ་སྐྱོན་དུ་མི་ལྟ་བ་ནང་ཤེས་རབ་ཀྱི་གོ་ཆ། དེ་ལ་སྤྱིའི་དོན་ལ་ངེས་འབྱུང་སྐྱོ་ཤས་དང་འབྲེལ་པ་ཐུན་མོང་གི་སྔོན་འགྲོ་བཞི་བསྒོམ། ཉམས་རྟོགས་ཡོན་ཏན་དང་འབྲེལ་པ་དངོས་གཞི་ཐུན་མོང་མ་ཡིན་པའི་སྔོན་འགྲོ་དང་ཞི་གནས་བསྒྲུབ་པ། འབྲས་བུ་རེ་དོགས་དང་བྲལ་ཞིང་འབྲེལ་པ་བོགས་འདོན་རྩལ་སྦྱོང་བ་དང་བསྔོ་བའོ། །དེ་ཡང་མདོར་བསྟན་པ་དང༌། རྒྱས་པར་བཤད་པ་དང༌། དོན་བསྡུ་བ་དང་རྣམ་པ་གསུམ། དང་པོར་སྒོམ་མ་སྐྱེས་པ་སྐྱེ་བར་བྱེད་པ་ལ་སྔོན་འགྲོ་བཞི་སྦྱོར། སྐྱེས་པ་དེ་ཉིད་ཉམས་སུ་ལེན་པར་བྱེད་པ་ལ་ངོ་སྤྲོད་རྣམ་གཉིས། དེ་བོགས་འདོན་པར་བྱེད་པ་ལ་ཉམས་ལེན་སྣང་ཐོག་ནས་སྐྱོང་བའི་མན་ངག་གོ། །དེ་ལ་དང་པོ་སྐྱོ་བས་དྲེགས་པ་སེལ་བར་བྱེད། །དགེ་བས་བྱང་ཆུབ་སྒྲུབ་པར་བྱེད། །ཞེས་པ་ལས། བློ་ནང་དུ་བཟློག་སྟེ། འདུས་བྱས་ཐམས་ཅད་ནི་མི་རྟག་པ། སྲིད་པར་སོང་བ་ཐམས་ཅད་ནི་སྡུག་བསྔལ་བ། ཆོས་ཐམས་ཅད་ནི་བདག་མེད་པ། མྱ་ངན་ལས་འདས་པ་རབ་ཏུ་ཞི་བའོ། །ཞེས་བཅོམ་ལྡན་འདས་ཀྱིས་གསུངས་ཏེ། དེའི་དོན་སྐྱོ་བས་དྲེགས་པ་སེལ་བར་བྱེད། ཅེས་བསྟན་པའི་དོན་འདི་ཡིན་ཏེ། འཇིག་རྟེན་ཆོས་བརྒྱད་ལ་བརྟེན་ནས་འཁོར་བ་སྐྱེད་པའི་དྲེགས་པ་སྤོང་བ། མི་རྟག་པ་སྟེ་ཡིད་སྐྱོ་བའི་གང་ཟག་ལ་རྒྱལ་སྲིད་ཀྱི་འབྱོར་པས་ཀྱང་བསླུ་བར་མི་ནུས་ཞེས་པས་སྐྱོ་བ་བསྐྱེད་དགོས་སོ། །དེ་ལ་སྔར་སྐྱེས་པ་རྣམས་ཤི། ད་སྐྱེ་བ་རྣམས་འཆི། ད་ལྟ་ཡོད་པ་རྣམས་ཀྱང་འཆི་བ་ལས་མ་འདས་ཏེ། སློབ་དཔོན་དཔའ་བོས། ས་འམ་འོན་ཏེ་མཐོ་རིས་སུ། །གང་ཞིག་སྐྱེས་ནས་མ་ཤི་བ། །དེ་ནི་མཐོང་བར་གྱུར་པའམ། །ཐོས་པར་གྱུར་ན་ཐེ་ཚོམ་ཟ། །ཞེས་གང་ལ་ཡང་སྙིང་པོ་མེད་པར་བསྒོམ། དེས་ན་དལ་འབྱོར་གྱི་མི་ལུས་འདི་ཐོབ་ཀྱང་མི་རྟག་པ་སྟེ། སློབ་དཔོན་ཆེན་པོ་ཞི་བ་ལྷའི་ཞལ་ནས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུ་དོན་སྒྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་ནས་ཡང་དག་འབྱོར་པར་ག་ལ་འགྱུར། །ཞེས་པས། ཐོབ་པར་དཀའ་ཞིང་འཇིག་པ་སླ་བར་བསྒོམ། དེ་ལྟར་ཤི་ནས་མེད་མི་འགྲོ་སྟེ། ལས་རྒྱུ་འབྲས་ལ་འཇུག་སྟེ། འདུལ་བ་ལུང་ལས། ལུས་ཅན་ཀུན་གྱི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་པས། ལས་དཀར་ནག་གི་རྗེས་སུ་འབྲང་བ་ལ་བདེན་པ་བཞིའི་དོན་བསམ། སྡུག་བསྔལ་དང་ཀུན་འབྱུང་མི་དགེ་བ་རྒྱུ་འབྲས། འགོག་པ་དང་ལམ་བདེན་དགེ་བ་རྒྱུ་འབྲས། དང་པོ་ནི་མི་དགེ་བ་སྤྱད་ན་ངན་སོང་གི་ལས་ཏེ། མདོ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། །ཡི་དྭགས་བཀྲེས་ཤིང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །ལྷ་དག་བག་མེད་པ་ཡིས་ཉམས། །ལྷ་མིན་འཐབ་དང་རྩོད་པས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་པས་ཐར་འདོད་ཀྱི་བློ་བསྒོམ་པར་བྱ། ཐར་པའི་ཕན་ཡོན་ནི། མགོན་པོ་ཀླུ་སྒྲུབ་ཀྱི་ཞལ་ནས། ལུས་ཀྱི་སྒོ་ནས་རྣམ་པ་གསུམ། །ངག་གི་སྒོ་ནས་བཞི་དག་དང༌། །ཡིད་ཀྱི་རྣམ་པ་གསུམ་དག་དང༌། །ཆང་མི་འཐུང་དང་འཚོ་བ་བཟང༌། །རྣམ་མི་འཚེ་དང་གུས་སྦྱིན་དང༌། །མཆོད་འོས་མཆོད་དང་བྱམས་པས་ཏེ། །མདོར་ན་ཆོས་ནི་འདི་ཡིན་ནོ། །ཆོས་འདིས་ངན་སོང་གསུམ་པོ་དང༌། །སྡུག་བསྔལ་ཀུན་ལས་ཡོངས་ཐར་ནས། །བདེ་བར་རྒྱལ་སྲིད་འཐོབ་པར་འགྱུར། །ཞེས་པས། འགོག་ལམ་སྟེ་ཐར་པའི་ཕན་ཡོན་བསྒོམ་མོ། །དེ་ནས་གོང་དུ་དགེ་བས་བྱང་ཆུབ་བསྒྲུབ་པར་བྱེད། །ཅེས་པ་དང༌། སྒོམ་མ་སྐྱེས་པ་སྐྱེ་བར་བྱེད་པ་ལ་སྔོན་འགྲོ་བཞི་སྦྱོར། དེ་ལ་ལམ་ལོག་པ་ལས་སྐྱོབ་པ་དཀོན་མཆོག་སྐྱབས་འགྲོའི་ཁྲིད། སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་བཟླས་ཡི་གེ་བརྒྱ་པའི་ཁྲིད། ཚོགས་རྫོགས་པར་བྱེད་པ་མཎྜལ་གྱི་ཁྲིད། བྱིན་རླབས་འཇུག་ཅིང་རྟོགས་པ་སྐྱེ་བ་བླ་མའི་རྣལ་འབྱོར་གྱི་ཁྲིད་དང་བཞིའོ། །དང་པོར་འཁོར་བ་ལས་ཐར་ཏེ་ཐར་པ་སྒྲུབ་པའི་ཐབས་སྐྱབས་སུ་འགྲོ་བ་ལས་མེད་དེ། ལྷའི་བུས་ཞུས་པའི་མདོ་ལས། སྲིད་པ་གསུམ་ན་རྒྱལ་བ་དཀོན་མཆོག་གཙོ། །དེ་ཡི་འོག་ཏུ་དེ་ལས་བྱུང་བའི་ཆོས། །འཕགས་པའི་དགེ་འདུན་སྐྱེས་ཆེན་བརྒྱད་པོ་སྟེ། །སྲིད་གསུམ་བསོད་ནམས་འཕེལ་བའི་རྒྱུ་ཡིན་པས། །དངོས་གྲུབ་འདོད་པས་གསང་སྔགས་མགོ་རུ་འདོན། །ཞེས་སོ། །རང་ཉིད་སྟན་བདེ་བར་བསམ་གཏན་གྱི་ཡན་ལག་ལྔ་དང་ལྡན་པའི་མདུན་གྱི་ནམ་མཁར་སེང་གེ་དང་རིན་པོ་ཆེ་པདྨ་ཉི་མའི་གདན་ཡངས་ཤིང་རྒྱ་ཆེ་བ་ལ། བླ་མ་རྡོ་རྗེ་འཆང་དང་ཡི་དམ་ལྷ་ཚོགས་སངས་རྒྱས་ཆོས་དགེ་འདུན། དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་ཁྲོམ་ཚོགས་སུ་བཞུགས་པར་བསམ། དེ་ནས་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། སངས་རྒྱས་ཐོབ་པའི་ཆེད་དུ། བླ་མ་ལ་འདྲེན་པ་ཞུ། ཡི་དམ་ལ་རྒྱུད་བྱིན་གྱིས་རློབ་པ་ཞུ། སངས་རྒྱས་ལ་སྟོན་པ་ཞུ། ཆོས་ལ་ལམ་ཞུ། དགེ་འདུན་ལ་གྲོགས་ཞུ། དཔའ་བོ་མཁའ་འགྲོ་ལ་དངོས་གྲུབ་ཞུ། ཆོས་སྐྱོང་སྲུང་མ་ལ་བར་ཆད་ཞི་བ་ཞུ་སྙམ་པ་དང༌། ངག་ཏུའང་བརྗོད་ཅིང་དད་པ་གསུམ་སྔོན་དུ་འགྲོ་བར་བྱེད། དེ་ནས་བདག་གཞན་ཐམས་ཅད་མཁྱེན་བརྩེ་ནུས་པའི་བདག་ཉིད་དྲིན་ཅན་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང༌། ཡི་དམ་རྒྱལ་བའི་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་དམ་པའི་ཆོས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །དཔའ་བོ་མཁའ་འགྲོ་ཆོས་སྐྱོང་སྲུང་མ་ཚོགས་ཡེ་ཤེས་ཀྱི་སྤྱན་དང་ལྡན་ཞིང་རྫུ་འཕྲུལ་གྱི་ཞབས་དང་ལྡན་པ་རྣམས་ལ་སྐྱབས་སུ་མཆིའོ། །མི་རྟག་པ་རྒྱུད་ལ་སྐྱེ་བར་བྱིན་གྱིས་རློབས། རྐྱེན་ངན་གྲོགས་སུ་འཆར་བར་བྱིན་གྱིས་རློབས། རྟོགས་པས་བདག་རྒྱུད་གྲོལ་བར་བྱིན་གྱིས་རློབས། ཐུགས་རྗེས་གཞན་རྒྱུད་སྨིན་པར་བྱིན་གྱིས་རློབས། མོས་གུས་དམ་བཅའ་བརྟན་པར་བྱིན་གྱིས་རློབས། རྟེན་འབྲེལ་ཐབས་ལ་མཁས་པར་བྱིན་གྱིས་རློབས། འབྲེལ་ཚད་དོན་དང་ལྡན་པར་བྱིན་གྱིས་རློབས། བདག་གི་རྒྱུད་ལ་ཕྱག་རྒྱ་ཆེན་པོ་མཆོག་གི་རྟོགས་པ་སྐྱེ་བར་བྱིན་གྱིས་རློབས། དེ་ནས་ཚོགས་ཞིང་རྣམས་རང་ལ་བསྟིམ་ནས་སེམས་ཉིད་ངལ་བསོ་བ་འདེབས་དང་པོའོ།།  ༈  །།སྡིག་སྒྲིབ་སྦྱོང་བ་རྡོ་རྗེ་སེམས་དཔའི་སྒོམ་བཟླས་ནི། མགོན་པོ་ཀླུ་སྒྲུབ་ཀྱི་ཞལ་ནས། །ལུས་ངག་ཡིད་ཀྱི་ཉེས་བྱས་ལ། །ལུས་ཀྱི་དཀྱིལ་འཁོར་མཆོད་རྟེན་ལ། །ངག་ནི་ཡི་གེ་བརྒྱ་པའོ། །སེམས་ནི་སྒྱུ་མའི་དོན་སྒོམས་ཤིག །ཅེས་པས། རང་གི་སྤྱི་བོར་པདྨ་དཀར་པོ་དང་ཟླ་བའི་གདན་ལ་རྡོ་རྗེ་དཀར་པོ་ལྟེ་བ་ལ་ཧཱུྂ་གིས་མཚན་པ་དེ་ལས་འོད་འཕྲོས་སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཡོངས་སུ་གྱུར་པ་ལས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། རྒྱན་དང་ཆ་ལུགས་ཡོངས་སུ་རྫོགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཟླ་གདན་ལ་ཧཱུྂ་ལ་ཡི་གེ་བརྒྱ་པས་བསྐོར་བ་ལ། སྙིང་གའི་ས་བོན་ལས་འདོད་ཡོན་ལྔའི་ལྷ་མོ་སྤྲུལ་ནས། བདེ་སྟོང་གི་མཆོད་པ་ཕུལ་བས། རྡོ་རྗེ་སེམས་དཔའི་སྐུ་གསུང་ཐུགས་ལས་འོད་འཕྲོས། ཕྱོགས་བཅུ་ན་བཞུགས་པའི་སངས་རྒྱས་ཐམས་ཅད་ལ་ཕོག བྱིན་རླབས་དང་ནུས་མཐུ་བདུད་རྩི་དཔག་ཏུ་མེད་པ་བྱུང་ནས་རྡོ་རྗེ་སེམས་དཔའི་དབུའི་དབྱིབས་རྒྱུད་སྐུ་གང་དེ་ནས་རྡོ་རྗེ་སེམས་དཔའི་ཐུགས་ཀར་དམིགས་ནས། བཟླས་པའི་སྐྱོན་དྲུག་བྲལ་ནས་བཟླས། བར་དུ་བཅོམ་ལྡན་འདས་རྡོ་རྗེ་སེམས་དཔའ་བདག་སོགས་སྡིག་སྒྲིབ་ཉེས་ལྟུང་གི་ཚོགས་རྣམས་དག་པར་མཛད་དུ་གསོལ་ཞེས་གསོལ་བ་བཏབ་པས། བཅོམ་ལྡན་འདས་ཀྱིས་ཁྱོད་ཀྱི་སྡིག་སྒྲིབ་ཐམས་ཅད་ངས་དག་པར་བྱའོ། །ཞེས་གསུང་གི་གནང་བ་སྦྱིན་པར་བསམ། དེ་ནས་རྡོ་རྗེ་སེམས་དཔའི་སྐུ་ལས་བདུད་རྩིའི་རྒྱུན་བབ། ཞབས་ཀྱི་མཐེ་བོང་རྒྱུད། སྤྱི་གཙུག་ཏུ་བབ་ནས་ལུས་ལ་ཐིམ་པས་རང་གི་སྡིག་སྒྲིབ་ཉེས་ལྟུང་ནད་གདོན་མི་མཐུན་པའི་ཕྱོགས་ཐམས་ཅད་དུད་ཁུ་དང་སོལ་ཁུའི་རྣམ་པར་དག བདུད་རྩིས་ལུས་གང༌། རྡོ་རྗེ་སེམས་དཔའི་སྐུར་གྱུར་པར་བསམས་ནས་སྔགས་བཟླས། ཐུན་གྱི་མཐར། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པས་ཏེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་འདོད་དོན་དུ་གསོལ་བ་བཏབ་ནས་རྡོ་རྗེ་སེམས་དཔའ་རང་ལ་བསྟིམ་ནས་སྣང་སྟོང་གི་ངང་ལ་བཞག།  ༈  །།ཚོགས་རྫོགས་པར་བྱེད་པ་མཎྜལ་གྱི་ཁྲིད་ལ། མདོ་སྡུད་པ་ལས། ཇི་སྲིད་དགེ་བའི་རྩ་བ་མ་རྫོགས་པར། །དེ་སྲིད་སྟོང་ཉིད་དམ་པ་དེས་མི་འཐོབ། །ཅེས་སོ། །དེ་ལ་སྒྲུབ་པའི་མཎྜལ་དང༌། མཆོད་པའི་མཎྜལ་གང་ཡིན་ཡང༌། རྒྱུ་ཕུན་སུམ་ཚོགས་པ། རྒྱན་རིན་པོ་ཆེ་དང་སྨན་ཐུམ་པོ་ལ་སོགས་ལ་བྱ། དང་པོར་མཎྜལ་གཡོན་དུ་བཟུང༌། རྒྱན་གཡས་སུ་བཟུང་ནས་ཕྱི། མཎྜལ་རྡུལ་དང་བྲལ་བ་བཞིན་དུ། སེམས་ཅན་ཐམས་ཅད་ཀྱི་ལས་དང་ཉོན་མོངས་པ་དང་ཤེས་བྱའི་སྒྲིབ་པ་དག་པར་བསམས་ནས། དབུས་སུ་ཚོམ་བུ་གཅིག་བཀོད། སེང་གེ་དང་གདན་བཞི་བརྩེགས་ཀྱི་སྟེང་དུ་བླ་མ་ཀུན་འདུས་བཞུགས་པར་བསྒོམ། མདུན་དུ་གདན་བཀོད་པ་མཆོག་དང་ལྡན་པའི་སྟེང་དུ་ཡི་དམ་ལྷ་ཚོགས། གཡས་སུ་སངས་རྒྱས་དཀོན་མཆོག རྒྱབ་ཏུ་ཆོས་དཀོན་མཆོག གཡོན་དུ་དགེ་འདུན་དཀོན་མཆོག བར་ཐམས་ཅད་དུ་དཔའ་བོ་མཁའ་འགྲོ། འཁོར་ཡུག་ལ་ཆོས་སྐྱོང་སྲུང་མ་རྣམས་མངོན་སུམ་དུ་བཞུགས་པར་བསམ། དེ་ནས་དེ་ཡར་བཞག་ལ། མཆོད་པའི་མཎྜལ་སྔར་ལྟར་བྱས་ནས། ཨོཾ་བཛྲ་བྷཱུ་མི་ཨཱཿཧཱུྂ། གཞི་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཁེ་ཨཱཿཧཱུྂ། འཁོར་ཡུག་ལྕགས་རི་ར་བས་ཡོངས་སུ་བསྐོར་བའི་དབུས་སུ་ཧཱུྂ་ལས་རི་བོ་མཆོག་རབ། ཤར་ལུས་འཕགས་པོ་ཟླ་གམ། ལྷོ་འཛམ་བུ་གླིང་སོག་ཁ། ནུབ་བ་ལང་སྤྱོད་ཟླུམ་པོ། བྱང་སྒྲ་མི་སྙན་གྲུ་བཞི། བྱང་ཤར་དུ་ཟླ་བ། ལྷོ་ནུབ་ཏུ་ཉི་མ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་རབ་འབྱམས་རྒྱ་མཚོའི་གྲངས་དང་མཉམ་པ་མངོན་པར་བཀོད་ནས། བླ་མ་ཡི་དམ་བདག་གི་ལུས་ལོངས་སྤྱོད་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ལྷ་དཀོན་མཆོག་གསུམ། དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་བདག་གི་དགེ་བའི་རྩ་བ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ས་གཞི་སྤོས་སོགས་དང༌། མི་རྟག་པ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། སོགས་གོང་བཞིན་འདོད་དོན་ལ་གསོལ་བ་བཏབ་ནས། ཚོགས་རྟེན་རང་ལ་བསྟིམ་ནས་སེམས་བཟོ་མེད་དུ་བཞག།  ༈  །།བཞི་པ་བྱིན་རླབས་འཇུག་ཅིང་རྟོགས་པ་སྐྱེ་བ་བླ་མའི་རྣལ་འབྱོར་ནི། དགྱེས་རྡོར་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་དང༌། ཨ་ཏི་བཀོད་པའི་རྒྱུད་ལས། གསང་བ་སྔགས་ལས་བྱུང་བ་ཡི། །དྲིན་དང་ལྡན་པའི་བླ་མ་དེ། །སྤྱི་བོའི་གཙུག་གམ་ལག་པའི་མཐིལ། །སྙིང་གི་དབུས་སུ་སུས་བསྒོམས་པ། །སངས་རྒྱས་སྟོང་གི་ཡོན་ཏན་ཀྱང༌། །གང་ཟག་དེ་ཡིས་འཛིན་པར་འགྱུར། །ཞེས་དང༌། གཉིས་མེད་སྦས་པ་ལས། ཡོན་ཏན་ཐམས་ཅད་འབྱུང་བའི་གནས། །སྤྱི་བོའི་བླ་མ་ལེགས་མཆོད་ན། །འདོད་པ་ཐམས་ཅད་འགྲུབ་འགྱུར་ཏེ། །བྱ་བ་མང་པོས་ཅི་ཞིག་བྱ། །ཞེས་གསུངས་པས། རང་གི་སྤྱི་བོའི་གཙུག་ཏུ་སེང་གེ་སྔོན་པོ་བརྒྱད་རིན་པོ་ཆེའི་ཁྲི་པདྨ་ཉི་ཟླ་བཀོད་པའི་གདན་གྱི་སྟེང་དུ་རང་གི་རྩ་བའི་བླ་མ་བཅོམ་ལྡན་འདས་རྡོ་རྗེ་འཆང་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པ་མཚན་དང་དཔེ་བྱད་སངས་རྒྱས་ཀྱི་ཡོན་ཏན་ཡོངས་སུ་རྫོགས་པ་འོད་ཟེར་འཕྲོ་བ་དང་བཅས་པ་ཞིག་ཏུ་བསྒོམ། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ཐུགས་ཀའི་ཧཱུྂ་ལས་འོད་འཕྲོས། རང་བཞིན་གྱི་གནས་ལ་སོགས་པ་ནས་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་སྤྱན་དྲངས། བླ་མ་དང་གཉིས་སུ་མེད་པར་གྱུར་ནས། སྐྱབས་གནས་ཀུན་འདུས་སུ་བསམས་ལ་ཕྱི་ནང་གསང་གསུམ་གྱིས་མཆོད་པར་བྱ་སྟེ། ཕྱིའི་མཆོད་པ་དངོས་སུ་བཤམས་པ་དང༌། ཡིད་ཀྱིས་སྤྲུལ་པ་རྣམས་ལྟོས་མེད་དུ་འབུལ། ནང་གི་མཆོད་པ་སྙིང་གའི་ས་བོན་ལས་བདེ་སྟོང་གི་ལྷ་མོ་ལྔ་སྤྲུལ་ནས་མཆོད། གསང་བའི་མཆོད་པ་ལྷ་སྐུ་ཕྱག་རྒྱ་ཆེན་པོ་མཉམ་བཞག་གིས་མཆོད། མོས་གུས་རབ་འབྲིང་ཐ་གསུམ་གྱིས་གསོལ་བ་གདབ་དགོས་ཏེ། དམ་པ་དང་པོའི་རྒྱུད་ལས། བཀའ་དྲིན་མཛད་པ་རྣམ་ཐར་བྱིན་རླབས་དང༌། །རྣམ་པ་ཆ་ལུགས་རྗེས་སུ་དྲན་བྱས་ནས། །དད་མོས་གུས་ཤིང་ཤིན་ཏུ་གདུངས་པ་ཡི། །ཐུན་མོང་མཆོག་གི་དངོས་གྲུབ་འདོད་པའི་བློས། །ཡང་དང་ཡང་དུ་གསོལ་བ་དྲག་ཏུ་བཏབ། །ཅེས་པས། མོས་གུས་ཕུལ་ནས་གསོལ་བ་འདེབས་པ་ནི། བླ་མ་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །ཡི་དམ་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །སངས་རྒྱས་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །དམ་ཆོས་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །དགེ་འདུན་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །དཔའ་བོ་མཁའ་འགྲོ་ཆོས་སྐྱོང་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །ཆོས་སྐྱོང་སྲུང་མ་ཀུན་འདུས་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །མི་རྟག་རྒྱུད་ལ་སྐྱེ་བར་བྱིན་གྱིས་རློབས་སོགས། གོང་གི་སྐྱབས་འགྲོ་འདོད་དོན་ལྟར་གསོལ་བ་བཏབ་པས། བླ་མའི་སྤྱི་བོའི་ཨོཾ་དཀར་པོ་དང༌། མགྲིན་པ་ནས་ཨཱཿདམར་པོ་དང༌། ཐུགས་ཁ་ནས་ཧཱུྂ་སྔོན་པོ་རྣམས་རིམ་གྱིས་བྱུང་ནས། རང་གི་གནས་གསུམ་དུ་རིམ་གྱིས་ཐིམ། སྐུ་གསུང་ཐུགས་ཀྱི་བྱིན་རླབས་ཞུགས། བུམ་པ་གསང་བ་ཤེས་རབ་ཡེ་ཤེས་ཀྱི་དབང་ཐོབ། དེ་ནས་བླ་མའི་སྐུ་ལས་འོད་ཟེར་ཁ་དོག་སྣ་ཚོགས་པ་བྱུང༌། རང་གི་ལུས་ཀྱི་བ་སྤུའི་བུ་ག་རྣམས་སུ་ཞུགས། སྒྲིབ་གཉིས་བག་ཆགས་དང་བཅས་པ་དག བླ་མ་འོད་དུ་ཞུ་ནས་རང་ལ་ཐིམ། རང་གི་ལུས་ངག་ཡིད་གསུམ་དང༌། སྐུ་གསུང་ཐུགས་དབྱེར་མེད་དུ་གྱུར་པའི་ངང་ནས། དྲན་པ་མ་ཡེངས་པར་འཇོག་སྟེ། ཡེ་ཤེས་རྒྱ་མཚོའི་རྒྱུད་ལས། བླ་མའི་སྐུ་ཡི་དཀྱིལ་འཁོར་དུ། །དབང་བཞི་ཡོངས་སུ་རྫོགས་པར་ཞུས། །རྒྱུད་སྡེའི་དགོངས་པ་གནད་ཀྱི་མཆོག །ས་ལམ་གྱི་རིམ་པ་མ་ལུས་རྫོགས། །ཞེས་པའི་དོན་ནོ། །དེ་ལྟ་བུ་མ་ཡིན་ན། ངན་འབྲེལ་དུ་འགྲོ་ཉེན་ཡོད་དེ། མན་ངག་རྩ་བ་ལས། རྗེ་ལ་གསོལ་བ་མ་ཐེབས་ཤིང༌། །ཞེན་པ་གཏིང་ནས་མ་ལོག་ན། །སྒོམ་བཟང་ཡང་ཉུང་མའི་གཡོས་དང་འདྲ། །ཞེས་དང༌། གནད་ཡིག་ལས། བརྒྱུད་ལྡན་མན་ངག་ཉམས་རྟོགས་འཛོམས། །བྱིན་རླབས་ཚན་གཡོས་རང་འདོད་ཟད། །སྙིང་རྗེའི་མདངས་ལྡན་དེ་ཞབས་འདུད། །གཞན་དུ་ལྟོས་པ་ངན་འབྲེལ་ཡིན། །ཞེས་པས་སོ། །དེས་ན་དངོས་གཞི་སྐྱེས་པ་ཉམས་སུ་ལེན་པ་ལ། ངོ་སྤྲོད་རྣམ་གཉིས་དང༌། ཡན་ལག་རྒྱས་པར་བཤད་པ་ལས་འདི་ལྟ་སྟེ། སྣོད་ལྡན་གྱི་གང་ཟག་གཅིག་མ་སྨིན་པ་སྨིན་པར་བྱེད་པའི་དབང་བསྐུར་ནས། སྨིན་པ་གྲོལ་བར་བྱེད་པ་བསྐྱེད་རྫོགས་གཉིས་ཀྱི་རྣལ་འབྱོར་སྒོམ་དགོས་ཏེ། ཀྱཻ་རྡོ་རྗེ་ལས། བརྟུལ་ཞུགས་ཅན་གྱིས་སྤྲོས་པ་བསྒོམ། །སྤྲོས་པ་རྨི་ལམ་ལྟར་བྱས་ནས། །སྤྲོས་པ་ཉིད་དེ་སྤྲོས་མེད་བྱེད། །ཇི་ལྟར་རྨི་ལམ་སྒྱུ་མ་དང༌། །ཇི་ལྟར་བར་མའི་སྲིད་ཡིན་ཕྱིར། །རྟག་ཏུ་འདི་དག་རྣལ་འབྱོར་པས། །ཉིན་དང་མཚན་དུ་རྣམ་པར་བསྒོམ། །ཞེས་པས། དང་པོར་སྤྲོས་བཅས་བསྒོམ་པ་ལ། ཇོ་མོ་ལྷན་ཅིག་སྐྱེས་མའི་བསྐྱེད་རིམ་བསྒོམ་དགོས་ཏེ། ནམ་མཁའ་དང་མཉམ་པའི་སེམས་ཅན་ཐམས་ཅད་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་བྱ། དེའི་ཆེད་དུ་བསྐྱེད་རྫོགས་ཟབ་མོ་བསྒོམ་པར་བྱ་སྙམ་དུ་ཀུན་རྫོབ་བྱང་ཆུབ་ཀྱི་སེམས་དང༌། དེའི་རྗེས་སུ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་དོན་དམ་པ་བྱང་ཆུབ་ཀྱི་སེམས་བསྒོམས་ནས། རང་བཞིན་སྟོང་པའི་ངང་ལས། ཆོས་ཀྱི་འབྱུང་གནས་གྲུ་གསུམ་པ། རྩེ་མོ་ཕྲ་བ་ཐུར་དུ་ཟུག་པ། གདེངས་ཁ་ཆེ་བ་གྱེན་དུ་བསྟན་པ། ཕྱི་དཀར་ལ་ནང་དམར་བའི་ནང་དུ། པདྨ་ཉི་མ་རོའི་གདན། དེའི་སྟེང་ཡི་གེ་བྂ་སྨུག་ནག་ལས་འོད་འཕྲོས། དོན་གཉིས་བྱས་ཚུར་འདུས་ཡོངས་སུ་གྱུར་པ་ལས། རང་ཉིད་སྐད་ཅིག་དྲན་རྫོགས་ཀྱིས་ནམ་མཁའ་ལ་དར་དམར་པོ་འཕྱར་བ་ལྟར། རྡོ་རྗེ་རྣལ་འབྱོར་མ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཁྱབ་པ། ཞལ་གཉིས་ཕྱག་གཉིས་མ། རྩ་ཞལ་ཁྲོ་ཞལ་སྤྱན་གསུམ་ཉི་མ་དང་ཟླ་བ་ལྟར་ཆེ་ཞིང་བསྒྲད་པ། ཞལ་གདངས་ཤིང་མཆེ་བ་གཙིགས་པ། སྟེང་ཞལ་རྣ་ལྟག་གཡས་སུ་ཕག་ཞལ་ངུར་སྒྲ་སྒྲོག་པས་ཁམས་གསུམ་དབང་དུ་བསྡུས་ཤིང་སྲིད་གསུམ་ཟིལ་གྱིས་གནོན་པ། ཕྱག་གཡས་གྲི་གུག་ནམ་མཁའ་ལ་འཕྱར་ཞིང༌། གཡོན་པ་བནྡྷ་ཁྲག་གིས་བཀང་བ་བསྣམས་པ། གྲུ་མོ་ན་ཁ་ཊྭཱཾ་ག་དང༌། དབུ་སྐྲ་གྱེན་དུ་བརྫེས་ཤིང༌། ཟར་བུ་རྟིང་པའི་བར་དུ་གྲོལ་བ། ཐོད་པ་སྐམ་པོ་ལྔས་དབུ་ལ་རྒྱན་ཞིང༌། ཐོད་རློན་ལྔ་བཅུའི་དོ་ཤལ་འཕྱང་བ། ཐལ་བ་སྤངས་པའི་ཕྱག་རྒྱ་ལྔ་དང༌། རུས་པའི་རྒྱན་དྲུག་གིས་རབ་ཏུ་མཛེས་པ། མེ་ཏོག་དམར་པོ་དང༌། སིནྡྷུ་ར་དང༌། དྲིལ་བུ་གཡེར་ཁས་སྤྲས་པ། སྒེག་པ་ལ་སོགས་པའི་ཉམས་ཅན་ལོ་བཅུ་དྲུག་ལོན་པ། གཞོན་ཞིང་ལང་ཚོ་དར་ལ་བབ་པ་ཞབས་གཡས་བསྐུམས་ཤིང་གཡོན་བརྐྱངས་པས་དབུགས་བྲལ་ཕོ་མོ་བརྫིས་པ་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་བྂ་ལ་ཨོཾ་གསུམ་མའི་སྔགས་ཀྱིས་བསྐོར་བ། དེ་ལས་འོད་འཕྲོས་རང་བཞིན་གྱི་གནས་ལ་སོགས་པ་ནས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། དམ་ཚིག་པ་དང་གཉིས་སུ་མེད་པར་བསྟིམ། སླར་ཡང་འོད་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས། ཡིད་ཀྱིས་མཆོད་པ་ཕུལ་གསོལ་བ་བཏབ་པས། དབང་བསྐུར། ལུས་གང་དྲི་མ་དག་ཆུའི་ལྷག་མ་ཡར་ལུད་པ་ལས། མི་བསྐྱོད་པས་དབུ་བརྒྱན་པར་བསྒོམས་ཏེ། ལུས་བདག་བྱིན་གྱིས་བརླབས་པ། རང་གི་ལྟེ་བར་ཨོཾ་བཾ་ལས་རྡོ་རྗེ་ཕག་མོ་དམར་མོ། །སྙིང་གར་ཧཾ་ཡོཾ་ལས་གཤིན་རྗེ་མ་སྔོན་མོ། མགྲིན་པར་ཧྲཱིཾ་མོཾ་ལས་རྨོངས་བྱེད་མ་དཀར་མོ། མགོ་བོར་ཧྲཱིཾ་ཧྲཱིཾ་ལས་སྐྱོད་བྱེད་མ་སེར་མོ། སྤྱི་གཙུག་ཏུ་ཧུཾ་ཧཱུྂ་ལས་སྐྲག་བྱེད་མ་ལྗང་ཁུ། ཡན་ལག་ཐམས་ཅད་ལ་ཕཊ྄་ཕཊ྄་ལས་ཙཎྜི་ཀ་དུད་ཁ་རྣམས་སུ་གྱུར། ངག་བྱིན་གྱིས་རླབས་པ་སྙིང་པོ་དང་ཉེ་བའི་སྙིང་པོ་བཟླས་ཏེ། སྙིང་པོ་ནི་ཨོཾ་གསུམ་མ། ཉེ་སྙིང༌། ཨོཾ་བཛྲ་བཻ་རོ་ཙ་ནཱི་ཡེ་ཧཱུྂ་ཕཊ྄་རྣམས་བཟླས། བཟླས་པ་ལ་སྐྱོ་ན་ཉེར་བསྡུ་བྱས་ནས་ཐམས་ཅད་བྂ་ལ་ཐིམ། བྂ་ཁོག་པ། མགོ་བོ་ཟླ་ཚེས། ཐིག་ལེ་ནཱ་ད་ལ་ཐིམ། ནཱ་ད་སྐྲའི་རྩེ་མོ་བརྒྱ་སྟོང་དུ་གྱུར་ནས། ངོ་ལྟ་བྱེད། དྲན་པ་རྒྱག་རོ་སྙོམས་བྱེད། རེ་དོགས་ཕྲལ་ལ་བཞག་གོ།  ༈  །།ད་ནི་རྫོགས་རིམ་ལ་ལྟ་ཐོག་ནས་སྒོམ་སྐྱོང་བ་དང༌། སྒོམ་ཐོག་ནས་ལྟ་བ་འཚོལ་བ་གཉིས་ལས། ད་ལན་སྒོམ་ཐོག་ནས་ལྟ་བ་འཚོལ་བ་སྟེ། ཞི་ལྷག་བསྒྲུབ་པར་བྱ་བ་ནི། སློབ་དཔོན་ཆེན་པོ་ཞི་བ་ལྷས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ཏེ། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་སོ། །དང་པོར་བཅའ་བ་ལུས་ཀྱི་གནད། བཞག་པ་སེམས་ཀྱི་གནད། ཉམས་ལེན་དུས་ཀྱི་གནད་དང་གསུམ་ལས། ཉམས་ལེན་དུས་ལ་བར་མཚམས་མེད། །དུས་ཀྱི་རྒྱལ་པོ་དྲན་པའི་ཚེ་ན་བསྒོམ། །དུས་ཚོད་ཉིད་དང་ཚེས་གྲངས་རྩི་མི་དགོས། །འདི་ལ་གཟའ་སྐར་ཚེས་གྲངས་མེད། །འདི་ལ་སྙུང་བ་མེད་ཅེས་བྱ། །ཞེས་པས་དུས་རྒྱུན་དུ་བསྒོམ་ཞིང༌། བཅའ་བ་ལུས་ཀྱི་གནད་ནི། རྡོ་རྗེ་ཕྲེང་བའི་རྒྱུད་ལས། སྒྲུབ་པོ་བདེ་བའི་སྟན་འདུག་སྟེ། །མིག་གཉིས་སྣ་རྩེར་གཏད་བྱས་ནས། །སྣ་ནི་ལྟེ་བའི་ཚད་དུ་བཞག །ཕྲག་གོང་མཉམ་ལ་ལྕེ་རྐན་སྦྱར། །དབུགས་ཀྱི་འབྱུང་རྔུབ་གློད་ནས་ནི། །ཅུང་ཟད་ཅུང་ཟད་རྩོལ་བྲལ་བས། །ཇི་ལྟ་བ་བཞིན་འབྱུང་རྔུབ་ནི། །སེམས་དཔའི་དཀྱིལ་ཀྲུང་ལེགས་གནས་པས། །ཞེས་གསུངས་པས། ལུས་རྣམ་སྣང་གི་ཆོས་བདུན་དང་ལྡན་པར་བྱས་ཏེ། རྐང་པ་རྡོ་རྗེ་དཀྱིལ་ཀྲུང་གིས་མཉམ་གནས་ཀྱི་རླུང་དབང་དུ་བྱེད། ལག་པ་མཉམ་བཞག་གིས་མེ་མཉམ་གྱི་རླུང་དབང་དུ་བྱེད། སྒལ་ཚིགས་བསྲང་བས་སྲོག་འཛིན་གྱི་རླུང་དབང་དུ་བྱེད། མགྲིན་པ་གུག་པས་གྱེན་རྒྱུའི་རླུང་དབང་དུ་བྱེད། དཔུང་པ་བརྒྱངས་པས་ཁྱབ་བྱེད་ཀྱི་རླུང་དབང་དུ་བྱེད། མིག་སྣ་རྩེར་གཏད་པས་ཤེས་པ་དབང་དུ་བྱེད། ལུས་སེམས་ལུག་རིལ་ལྟར་བསྒྲིམས་པས་ལུས་ཀྱི་གནད་དབང་དུ་བྱེད་པ་སྟེ་བདུན་ནོ། །བཞག་པ་སེམས་ཀྱི་གནད་ལ། མཚན་བཅས་དང་མཚན་མེད་གཉིས་ལས། མཚན་བཅས་བཞག་ཐབས་བདུན་ཏེ། མཚན་མ་རྫས་ལ་བརྟེན་པའི་དམིགས་པ་བདུན་ལ། ཤིང་བུ་དང་རྡེའུ། སྣ་རྩེ་ཨའི་གདམས་པ། སྟེང་དུ་བྱིང་བ་སེལ་བའི་ཐིག་ལེ། འོག་ཏུ་འཐོར་བ་བསྡུད་པའི་ཐིག་ལེ། མེ་ཏོག་དམར་པོ་ལ། སྟོན་པའི་སྐུ་ལ། རླུང་རྗེས་འགྲོ་བརྟག་པ་དང་བདུན་ནོ། །མཚན་མ་མེད་པ་ལ་བརྟེན་པ་ནི། དང་པོར་མན་ངག་རྩ་བ་ལས། རླུང་མེད་རྟེན་ཅན་རྟེན་མེད་གཉིས། །རྟེན་ནི་རྡེའུ་ཤིང་བུའམ། །མར་མེ་བླ་མ་དག་ལ་གཏད། །རྟེན་མེད་མ་བཅོས་ངང་ལ་བཞག །ཅེས་སོ། །རང་གི་མདུན་དུ་རྡེའུ་འམ་ཤིང་བུ་ཕྲའུ་ཞིག་བཙུག་ནས་མིག་ཅེར་ཏེ་བལྟ་སྟེ། ཤེས་པ་དེ་ཐོག་ཏུ་ལྷན་ནེ་གཏད་ཅིང༌། དེ་ལ་བསྒྲིམས་ནས་རྩིར་ཟིན་དུའང་མི་བྱེད། དེ་ལས་ཡེངས་སུ་ཡང་མི་གཞུག སྒོམ་རྒྱུའི་བརྟག་དཔྱད་མི་བྱེད་པར། མ་ཡེངས་མི་སྒོམ་པའི་རྟེན་ཙམ་དུ་དེ་ལ་ཤེས་པ་ཡུད་དེ་གཏད་ལ། ལྷོད་ཀྱི་གློད་ནས་ཙེན་གྱིས་འཇོག སྒོམ་དང་བཟང་གྱེས་བྱེད་པ་གལ་ཆེ། གནས་བྱུང་ན་གང་གནས་ལ་བཞག་ལ། ཐུན་བར་དུ་འདི་ཡིན་མེད་ལ་ཤིགས་སེ་ངལ་བསོ། །དེ་ལྟར་ཐུན་ཆུང་ལ་གྲངས་མང་བར་བསྒོམས་ཏེ། ཕ་དམ་པས། རང་རིག་ཡེ་ཤེས་སྒོམ་ཙ་ན། །ཐུན་ཆུང་བ་ལ་གྲངས་མང་བྱ། །ཐུན་ཆུང་བས་ནི་སྐྱོ་མི་དགོས། །གྲངས་མང་བསྒོམས་པས་སྐྱོན་མེད་འཐུད། །སྐྱོན་མེད་གོམས་ཤིང་འདྲིས་པ་ལས། །རྫོགས་པའི་སངས་རྒྱས་ཐོབ་པར་འགྱུར། །ཞེས་གསུངས། དམིགས་པ་དང་པོའོ། །གཉིས་པ་ཐུན་བར་ཐམས་ཅད་དུ་དེའི་ངང་མ་ཤོར་བར་དྲན་པ་རྒྱུན་ཆགས་སུ་བརྟེན་ཅིང༌། མིག་གི་སྣ་རྩེར་ལྟ་ཞིང་འགྲོ་འཆག་ལ་སོགས་པའི་སྤྱོད་ལམ་ཐམས་ཅད་དུ། ནད་པའི་སྤྱོད་ལམ་ལྟར་དལ་བུས་འགྲོ་དགོས་ཏེ། མདོ་སྡུད་པ་ལས། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། །གཉའ་ཤིང་གང་ཙམ་ལྟ་ཞིང་འགྲོ་ལ་སེམས་འཁྲུལ་མེད། །ཅེས་དང༌། ཡང་མན་ངག་རྩ་བ་ལས། གནས་ནི་དབེན་པར་མཚམས་བཅད་བྱ། །ལུས་ངག་ཡིད་གསུམ་བྱ་བ་བཏང༌། །སྤྱོད་ལམ་གཉའ་ཤིང་གང་ཙམ་ལྟ། །འགྲོ་འདུག་ནད་པའི་སྤྱོད་པ་བཞིན། །ཞེས་སོ། །དམིགས་པ་གཉིས་པའོ། །གསུམ་པ་ཐིག་ལེ་དཀར་པོའི་དམིགས་པ་ལ། འཇམ་དཔལ་རྩ་རྒྱུད་ལས། མ་རུང་ཐོགས་མེད་དུས་ནས་རྗེས་འབྲེལ་བའི། །སྣ་ཚོགས་ཡུལ་ལ་གཡོ་ཞིང་འཕེན་པ་ན། །མྱུར་དུ་བཀྲ་བའི་ཤེས་པས་བཟློག་བྱས་ན། །རང་གི་དམིགས་རྟེན་ལ་ནི་བརྟན་པོར་བཞག །ཅེས་གསུངས་པས། བྱིང་རྨུགས་སེལ་བ། རང་གི་རྣམ་ཤེས་འདུ་བའི་གནས་སྨིན་ཕྲག་ཏུ་ཐིག་ལེ་དཀར་པོ་སྲན་མ་ཙམ་ལ་ཤེས་པ་ཡུད་དེ་གཏད་ཅིང༌། སེམས་གཞན་དུ་ཡེངས་སུ་མི་གཞུག་པར་དེའི་སྟེང་དུ་གནས་སུ་གཞུག གནས་བདོ་བ་ལ་བཤིག་ཅིང་ངལ་བསོ་བ་དང༌། ཐུན་བར་ཐམས་ཅད་དུ་ངང་མ་ཤོར་བའི་སྤྱོད་ལམ་སྔར་བཞིན་ནོ། །དམིགས་པ་བཞི་པ་རང་གི་འཁྲུལ་འཁོར་གྱི་འོག་གདན་གྱི་སྟེང་དུ་ཐིག་ལེ་ནག་པོ་ལུག་རིལ་ཙམ་ལ་ཤེས་པ་གཏད་ཅིང་མ་ཡེངས་བར་བཞག་གོ། །འདིས་ནི་འཕྲོ་རྒོད་ཀྱི་སྐྱོན་སེལ་བར་འགྱུར་རོ། །དམིགས་པ་ལྔ་པ་མདུན་གྱི་ནམ་མཁར་མེ་ཏོག་ཤར་མ་ཁད་པ་ཁ་རང་ལ་བསྟན་པ། དམར་པོ་ཆེ་བ་ཞིག་ལ་མ་ཡེངས་པར་འཇོག གསལ་ན་གསལ་ཐོག་ཏུ་མ་ཡེངས་པ་མི་གསལ་ན་མི་གསལ་བའི་ཐོག་ཏུ་བཞག སླར་ཡང་མི་གསལ་ན་གསལ་འདེབས་ཏེ། སྦྱོར་བ་ཡན་ལག་དྲུག་པའི་ངོ་སྤྲོད་ལས། རྨད་བྱུང་ནམ་མཁའི་དཀྱིལ་ན་བྷཱུ་སུ་ཀུ། །སྣ་ཚོགས་མེ་ཏོག་སྐྱེ་འོ་བྷཱུ་སུ་ཀུ། །མེ་ཏོག་དེ་ནི་ཁ་དོག་སྣ་ལྔར་ལྡན། །མེ་ཏོག་དེ་ནི་སྟོང་ཉིད་དགོན་པར་སྐྱེ། །རིན་ཆེན་རིན་ཐང་མེད་པའི་མེ་ཏོག་ཡིན། །ཞེས་སོ། །དེས་དམིགས་པ་བརྟན་ནས་སྟོང་གཟུགས་འཆར་རོ། །དམིགས་པ་དྲུག་པ། སངས་རྒྱས་ཀྱི་སྐུ་རང་གི་མདུན་གྱི་ནམ་མཁར་གསེར་བཙོ་མ་ལྟ་བུར་བཞུགས་པ་ལ། དམིགས་པ་མ་ཡེངས་པར་བྱ་སྟེ། ཏིང་ངེ་འཛིན་རྒྱལ་པོའི་མདོ་ལས། གསེར་གྱི་ཁ་དོག་ལྟ་བུའི་སྐུ་འདི་ནི། །འཇིག་རྟེན་གསུམ་པོ་ཀུན་ནས་སྣང་བར་བྱེད། །དམིགས་པ་དེ་ལ་གང་གི་སེམས་འཇུག་པ། །བྱང་ཆུབ་སེམས་དཔའ་དེ་མཉམ་བཞག་ཅེས་བྱ། །ཞེས་གསུངས། སེམས་འཕྲོ་རྒོད་ཆེས་ནས་བརྟན་པར་མ་ནུས་ན། དམིགས་པ་བདུན་པ་རླུང་རྗེས་འགྲོ་རྟོག་པ་སྟེ། རླུང་འགྲོ་ན་འགྲོའོ་སྙམ་དུ་རྟོག འཇུག་ན་འཇུག་གོ་སྙམ་དུ་རྟོག གནས་ན་གནས་སོ་སྙམ་དུ་རྟོག གཞལ་བ་ནི་དམིགས་པར་བྱེད་པ་སྟེ། སོ་སོར་རྟོག་པའང་དེའོ། །དགའ་བོ་མངལ་དུ་འཇུག་པའི་མདོ་ལས། བགྲང་ཞིང་གཞལ་ལ་སོ་སོར་རྟོག་གོ། །བགྲང་ཞིང་གཞལ་ལ་སོ་སོར་རྟོག་པས། །ལྷག་མཐོང་རབ་ཏུ་སྐྱེ་བར་འགྱུར་རོ། །ཞེས་དང༌། རྡོ་རྗེའི་བཟླས་པའང་བྱེད་དེ། དཔལ་གསང་བ་འདུས་པ་ལས། འཇུག་པ་ཨོཾ་ལ་གནས་པ་ཨཱཿ །ལྡང་བ་ཧཱུྂ་དུ་ཤེས་པར་བྱ། །ཞེས་པས་མཚན་བཅས་ཀྱི་དམིགས་པ་རྣམས་སོང་ནས། ད་ནི་མཚན་མ་མེད་པ་ལ་བདུན་ཏེ། རྗེ་བཙུན་ཏིལླི་པའི་ཆོས་དྲུག་ལས། དང་པོ་མི་བསམ། མི་དཔྱད། མི་སེམས། མི་སྒོམ། མི་དགག མི་སྒྲུབ། སེམས་ནི་རང་སོ་ཉིད་ལ་བཞག ཅེས་པས། ལྟ་སྟངས་རྟེན་མེད་པའི་ནམ་མཁའ་ལ་ཡིད་དམིགས་རླུང་གསུམ་དུས་མཉམ་དུ་སྦྱར་ཏེ། སྦྲང་མ་གར་སྤྱིན་ལ་འབྱར་བའམ། སྤང་སྐམ་པོ་ལ་ཕུར་པ་རྒྱབ་པའམ། བ་སྟོད་ཕུར་ལ་རྒྱབ་པ་ལྟར་བྱ་སྟེ། ཅི་ཡང་ཡིད་ལ་མི་བསམ་ཞིང༌། མི་བྱེད་པར་འཇོག་པ་སྟེ། གྲུབ་པ་སྡེ་བདུན་ལས། མི་བསམ་བསམ་མེད་ཡུལ་ལས་འདས། །བསམ་ནས་བསམ་མེད་ཡུལ་ལས་འདས། །མི་བསམ་མི་བསམ་བསམ་མེད་ཡུལ་ལས་འདས། །ཞེས་པས། དང་པོར་གཞིའི་གནས་ཚུལ། བར་དུ་རིག་པས་གཏན་ལ་ཕབ་ནས་ངོ་སྤྲོད་པ། ཐ་མ་ལྟ་བས་ཐག་བཅད་གཞི་འབྲས་དབྱེར་མེད་དོ། །གཉིས་པ་མི་དཔྱད་ཅེས་པ། འཇོག་སྒོམ་དུ་བྱེད་དེ། དཔྱད་སྒོམ་སྤང་བའོ། །ཇོ་བོ་རྗེའི་ཞལ་ནས། ཆོས་དབྱིངས་སྤྲོས་དང་བྲལ་བ་ལ། །ཤེས་པའང་སྤྲོས་དང་བྲལ་བར་བཞག །ཅེས་གསུངས། གསུམ་པ་མི་སེམས་ཞེས་པས། སེམས་ནི་སེམས་མ་མཆིས་ཏེ། སེམས་ཀྱི་རང་བཞིན་འོད་གསལ་བའོ། །འོད་གསལ་བ་གང་ཡིན་པ་དེ་རྣམ་པར་རྟོག་པ་མེད་ཅིང་འགྱུར་བ་མེད་པ་ཞེས་རྣམ་རྟོག་མི་སེམས་པར་རང་བབས་སུ་བཞག །བཞི་པ་མི་སྒོམ་ཞེས་པ་བསྒོམ་རྒྱུའི་གཏད་སོ་བྲལ་དགོས་ཏེ། ལྷོ་རིན་པོ་ཆེ་འཛམ་གླིང་གྲགས་པའི་ངོ་སྤྲོད་བདུན་མ་ལས། གཞིའི་བློ་ལ་བློ་ཡིས་མི་སྒོམ་པར། །རང་བབས་ལ་བཟོ་ཡིས་མ་སླད་པ། །རྟོག་པ་ལ་སྐྱོན་དུ་མི་ལྟ་བར། །མི་རྟོག་པ་ཆེད་དུ་མ་སྒྲུབ་དང༌། །སེམས་རང་སོར་ཞོག་ལ་རིག་པའི་རྒྱང་སོ་ཚུགས། །སྒོམ་རྩེ་གཅིག་གི་སྟེང་དུ་ཕེབས་ནས་འོང༌། །ཞེས་པ་ལྟར་རོ། །ལྔ་པ་མི་དགག་ཞེས་པ་དགག་སྒྲུབ་མི་བྱ་སྟེ། རྗེ་བཙུན་ཏིལླི་པའི་ཕྱག་ཆེན་གངྒཱ་མ་ལས། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། །དེ་ལ་གོམས་ཤིང་འདྲིས་ན་བླ་མེད་བྱང་ཆུབ་འཐོབ། །ཅེས་སོ། །དྲུག་པ་མི་བསྒྲུབ་ཅེས་པ། ཞེ་འདོད་དང་བྲལ་བར་བསྒོམ་སྟེ། ཡང་གངྒཱ་མ་ལས། ཞེ་འདོད་བྱུང་བས་འོད་གསལ་མ་མཐོང་སྒྲིབས། །རྟོག་པའི་བསྲུང་སྡོམ་དམ་ཚིག་དོན་ལ་ཉམས། །ཡིད་ལ་མི་བྱེད་ཞེ་འདོད་ཀུན་དང་བྲལ། །རང་བྱུང་རང་ཞི་ཆུ་ཡི་པ་ཏྲ་འདྲ། །མི་གནས་མི་དམིགས་དོན་ལ་མི་འདའ་ན། །དམ་ཚིག་མི་འདའ་མུན་པའི་སྒྲོན་མེ་ཡིན། །དོན་འདིར་གཞོལ་ན་འཁོར་བའི་བཙོན་ལས་ཐར། །དོན་འདིར་མཉམ་གཞག་བླ་མེད་བྱང་ཆུབ་འཐོབ། །བསྟན་པའི་སྒྲོན་མེ་ཞེས་སུ་བཤད་པ་ཡིན། །ཞེས་སོ། །བདུན་པ། སེམས་ནི་རང་སོ་ཉིད་ལ་བཞག་ཅེས་པས། སོ་མ་ལྷུག་པ་རང་དྭངས། མ་བཅོས་པ་ལ་བཞག་པའོ། །དེ་ལ་སོ་མ་ཞེས་པ། རྟོག་པ་སྔ་མ་འདས། ཕྱི་མ་མ་ཤར་བའི་བར་ལྷུག་པ་དགག་སྒྲུབ་མེད་པ། རང་དྭངས་མ་བཅོས་པའོ། །ད་ནི་གནས་འགྱུ་འབྱེད་པར་བྱེད་དེ། དེ་ལ་དམིགས་པ་ཡུལ་ལ་གཏད་པ། འགྱུ་བ་ཨར་ལ་གཏད་པ། སྐྱོང་བྱེད་རླུང་ལ་གཏད་པ་གསུམ་ལས། དང་པོ་ཉི་གྲིབ་མཚམས་རྫས་ནག་པོའམ་སྔོན་པོ་ལ་ཤེས་པ་གཏད་ནས་བཞག་པས། ཁ་དོག་དང་སེམས་གཉིས་གཅིག་གམ་ཐ་དད་བརྟག་པར་བྱ་སྟེ། ཁ་དོག་རང་ཡིན་ན་མ་ལྟས་ཀྱང་རིག་དགོས། སེམས་རང་ཡིན་ན་ཁ་དོག་མེད་ཀྱང་རིག་དགོས་ཏེ། དེ་གཉིས་ངོ་བོ་གཅིག་པར་ངོ་སྤྲད་དེ། དེ་བཞིན་དུ་གནས་འགྱུ་ཐ་དད་ཀྱང་འགྱུ་བས་གནས་པའི་གོ་ཆོད་པའི་གནད་རིག་པར་བྱའོ། །དེས་སྣང་སེམས་ཐ་དད་དུ་འབྱུང་བ་ཡང་ཤེས་དགོས་སོ། །འགྱུ་བ་ཨར་ལ་གཏད་པ་ནི། ཀྱཻ་རྡོ་རྗེ་ལས། དྲི་མས་དྲི་མ་འཁྲུད་པར་བྱེད། །རྣམ་རྟོག་ཉིད་ཀྱིས་རྣམ་རྟོག་དག །སྲིད་པས་སྲིད་པ་ཟད་པར་བྱེད། །ཅེས་དང༌། ཕ་དམ་པའི་ཞལ་ནས། ཕུ་ཆུ་དྲག་པོ་རྡབ་ཀྱིན་བྲུབ། །དངུལ་དཀར་མེ་ལོང་ཕྱིས་ཀྱིན་གསལ། །རྣལ་འབྱོར་སྒོམ་པ་བཤིག་ན་བཟང༌། །ཞེས་དང༌། སྔར་གྱི་གནས་པ་དེ་ཅུང་ཟད་བཤིག་སྟེ། རྟོག་པ་འཕྲོ་བ་དེའི་སྟེང་དུ། དྲན་ཐག་མ་ཆད་པར་རྟོག་པ་ཅི་མང་དུ་བཏང་སྟེ། ཡུལ་ཐོག་ཏུ་འགྱུ་རུ་བཅུག་ནས། གཅིག་སྐྱེས་གཉིས་སྐྱེས་སྐྱེས་ཚད་ངོས་བཟུང་ཞིང༌། ངོས་མ་ཟིན་པར་འོག་འགྱུ་རུ་མ་སོང་བའི་ངང་ནས་སྤྲོ། དེའི་ངང་ནས་ཅུང་ཟད་ངལ་བསོ་བ་སོགས་གོང་བཞིན་ནོ། །དེས་རྟོག་པ་དེ་ཉིད་སེམས་འཛིན་གྱི་རྟེན་དུ་སོང་ནས། རྟོག་པ་རྦད་དེ་ཆད་པའི་གནས་པ་མཐུག་པོ་འབྱུང༌། རེས་འགའ་གནས་འགྱུ་མེད་ཅིང་ངོས་མི་ཟིན་པའི་རྟོག་པ་བུན་ལོང་བྱེད་ཅིང༌། རྟོག་པ་འཚུབ་པར་བྱུང་ན་ཁམས་ཀྱི་ནུས་པ་ཟད་པ་ཡིན་པས། ཁ་ཟས་བཅུད་ཅན་ཟ་ཞིང༌། ཁམས་སོས་ནས་སྒོམ་དགོས་ཏེ། མན་ངག་རྩ་བ་ལས། དངོས་གཞི་ལ་ནི་རྣམ་གཉིས་ཏེ། །ཆ་རྐྱེན་དང་ནི་གདམས་པའོ། །དང་པོ་ཁ་ཟས་བཅུད་ཅན་བཟའ། །ལུས་ཟུངས་རྒྱས་པས་སེམས་ལས་རུང༌། །ཞེས་གསུངས། སྐབས་སུ་བཀའ་བརྒྱུད་ཀྱི་རྣམ་ཐར་དང༌། ངོ་མཚར་བའི་གཏམ་རྒྱུད་དང༌། སྐྱོ་བ་སྐྱེ་བའི་ཆོས་བཤད་བྱ་སྟེ། ཡང་མན་ངག་རྩ་བ་ལས། བར་སྐབས་སྒྲུབ་བརྒྱུད་རྣམ་ཐར་དང༌། །སྐྱོ་བ་སྐྱེ་བའི་མན་ངག་བཤད། །ཅེས་གསུངས། སྐྱོང་བྱེད་རླུང་ལ་གཏད་པ་ནི། རྗེ་བཙུན་ཏིལླི་པའི་ཞལ་ནས། བློ་དམན་སྐྱེས་བུ་དོན་ལ་མི་གནས་ན། །རླུང་གི་གནད་བཟུང་རིག་པ་གཅུན་ལ་བོར། །ལྟ་སྟངས་དང་ནི་སེམས་འཛིན་དུ་མ་ཡིས། །རིག་པ་ངང་གིས་མི་གནས་བར་དུ་གཅུན། །ཞེས་པ་འདི་ལ་དང་པོ་བགྲང་བ་དང་དགང་བ་གཉིས་ཀྱི་རྣམ་གྲངས་ལ། འཇམ་དཔལ་རྩ་རྒྱུད་ལས། རྣམ་རྟོག་ལྷག་པར་དབུགས་འབྱུང་རྔུབ། །བརྟེན་པ་རྟེན་པ་ཉེར་ཞི་བ། །སེམས་ནི་ཀུན་ཏུ་འབར་བ་ལ། །དམིགས་པ་གཅིག་ལ་དམ་པོར་བཞག །ཅེས་གསུངས་པས། རླུང་སྲོག་རྩོལ་ཕྱི་ནང་དུ་རྒྱུ་བ་ལ་ཤེས་པ་གཏད་ནས། རླུང་ཕྱིར་རྒྱུ་བ་དང༌། ནང་དུ་གནས་པའི་བར་ལའང༌། སེམས་དེ་ཉིད་ལས་གཞན་པའི་མི་རྟོག་པའི་རང་སོ་མ་ཤོར་བར་བྱའོ། །ཡང་སྤྱན་རས་གཟིགས་ཀྱི་དབང་པོས། རླུང་དེ་གར་འགྲོ་སེམས་དེར་འགྲོ། །དེས་ལུས་ཁྱིམ་ནང་བཙོན་བཟུང་སྟེ། །ཡིད་ཀྱི་སྐྱེས་བུ་བསད་བྱས་ན། །དེ་མེད་སེམས་ནི་གང་དུ་འགྲོ། །ཞེས་དང༌། མན་ངག་རྩ་བ་ལས། དང་པོ་རྟོག་པ་བཀག་ནས་བསྒོམ། །དེ་ལ་རླུང་ཅན་རླུང་མེད་གཉིས། །རླུང་ནི་བན་བུན་ཐུན་བཞི་བསྒོམ། །ཞེས་རླུང་རོ་ལན་གསུམ་བསལ་ནས། ནང་དུ་འཇམ་ལ་ཡུན་རིང་བ་རྔུབ་ཅིང་ལྟེ་འོག་སྐྱུར་ནས། རྟོག་མེད་ཀྱི་ངང་ལ་ཐུབ་ཚད་གཅིག་མནན་ཅིང༌། མི་ཐུབ་པ་དང་སངས་ཏེ་བཏང་སྟེ། དེ་ལྟར་ཉེར་གཅིག་ལ་སོགས་པ་བྱེད་ཅིང་སྐབས་སུ་ངལ་བསོ། གཉིས་པ་རྟེན་མེད་ལ། སྒྲིམ་ལྷོད་གཉིས་ཀྱི་དང་པོ་ནི། འཇམ་དཔལ་རྩ་རྒྱུད་ལས། སེམས་རྩེ་གཅིག་པ་མེད་ན་ནི། །རྣམ་པར་གཡེང་བའི་གོ་སྐབས་སུ། །གསང་སྔགས་ཐུན་འཇུག་མིན་པ་སྟེ། །དེ་ཕྱིར་ཏིང་འཛིན་བརྟན་པར་བྱ། །ཞེས་གསུངས་པས། སྔར་དང་མི་འདྲ་བའི་ཁྱད་པར་ནི་ཤེས་པ་ཁྲིམས་ཀྱིས་བསྒྲིམས་ནས། མི་རྟོག་པའི་ངང་ལ་རྩེ་གཅིག་ཏུ་མ་ཡེངས་པར་བཞག་པའོ། །ས་ར་ཧས། བཅིངས་པ་དག་ནི་ཕྱོགས་བཅུར་འགྲོ་བར་རྩོམ། །བཏང་བར་གྱུར་ན་གཡོ་མེད་བརྟན་པོར་གནས། །གོ་ཟློག་རྔ་མོང་ལྟ་བུར་བདག་གིས་རྟོགས། །བུ་ཁྱོད་རྣམས་ཀྱང་དེ་ལྟར་རང་ལ་ཅེར་གྱིས་ལྟོས། །ཞེས་གསུངས་པས། སེམས་རང་ལུགས་སུ་ལྷོད་ཀྱིས་གློད་ནས། ཅི་ཡང་མི་སྒོམ་པའི་ངང་ནས་མ་ཡེངས་པར་ཆམ་གྱིས་བཞག་གོ། །དེ་རྣམས་བློ་རིགས་ཐ་དད་ཀྱི་གནས་པའི་སྐྱེ་ཚུལ་མི་འདྲ་སྟེ། སློབ་མའི་ཉམས་དང་བསྟུན་ནས་གནས་འགྱུ་ངོ་སྤྲོད་པའོ། །ངེས་ངེས་ཁྲིགས་ཁྲིགས་སུ་ཡོད་པ་མ་ཡིན་པས། སྒོམ་གྱི་སྣ་མ་སུན་པར་གང་ཟག་གི་བློ་རིགས་དང་བསྟུན་ནས་འཁྲིད་པར་བྱའོ། །སྐྱེས་པ་ཉམས་སུ་ལེན་པ་ལ་ངོ་སྤྲོད་རྣམ་གཉིས་ཞེས་པ་ཞི་གནས་དང་ལྷག་མཐོང་ངོ༌། །དང་པོ་ནི། དེ་ལྟར་བསྒོམས་པས་རྣམ་རྟོག་ཐམས་ཅད་རང་སར་ཞི་ནས། སེམས་རང་ལུགས་སུ་གནས་པ་དེ་ཞི་གནས་ཡིན་ཏེ། གཙུག་ན་རིན་པོ་ཆེས་ཞུས་པའི་མདོ་ལས། རིགས་ཀྱི་བུ་གཞན་ཡང་མགྱོགས་ལ་རབ་ཏུ་མགྱོགས་པ། མི་གནས་པར་རྒྱུ་བ་སྤྲེའུ་ལྟ་བུ། འབབ་ཆུའི་རྒྱུན་དང་འདྲ་བ། འབྲུ་མར་གྱི་མར་མེ་དང་འདྲ་བ། རྒྱང་རིང་པོར་འགྲོ་བ། ལུས་མེད་པ། ཡུལ་ལ་བརྐམ་པ། སྐྱེ་མཆེད་དྲུག་ལ་སྤྱོད་པ། གཞན་དང་གཞན་གྱི་ཤེས་པ་དང་ལྡན་པའི་སེམས། གནས་པ་རྩེ་གཅིག་པ། མི་འཕྲོ་བ། ཞི་གནས་ལ་རྩེ་གཅིག་པ། གཡེང་བ་མེད་པ་འདི་ནི་སེམས་གནས་པའོ་ཞེས་གསུངས། དཔལ་ཤ་བ་རི་དབང་ཕྱུག་གིས་ཀྱང༌། གཉིས་མེད་ལྷན་ཅིག་སྐྱེས་པ་བདེ་བ་ཆེན་པོའི་རོ། །ཇི་ལྟར་ཆུ་ལ་ཆུ་བཞག་རོ་གཅིག་ལྟར། །ཇི་བཞིན་ཉིད་དུ་དེ་བཞིན་གནས་པའི་ཚེ། །དམིགས་འཛིན་ཞེན་པའི་ཡིད་དེ་རབ་ཏུ་ཞི། །ཞེས་གསུངས། ཉམས་རྟོགས་ཐམས་ཅད་ཀྱི་རྩ་བ་གནས་པ་ལས་བྱུང་ཞིང༌། བསོད་ནམས་དམན་པ་ཐར་པ་ལ་རྒྱབ་ཀྱི་ཕྱོགས་པ་ཁ་ཅིག ཞི་གནས་འགོག་ཅིང་ལྷག་མཐོང་དཔྱད་པས་ཐོབ་པར་འདོད་དེ། དཔེར་ན་དུ་བ་བཀག་ནས་མེ་སྒྲུབ་པར་འདོད་པ་དག་དང་མཚུངས་སོ། །འདིར་ནི་ཞི་མ་གནས་ན་ལྷག་མི་མཐོང༌། །ཞེས་པས་བསྒྲུབ་དགོས་ཏེ། ཞི་གནས་སམ་མཉམ་གཞག་འདི་གལ་ཆེ་བར་གསུངས་ཏེ། དགའ་བོ་མངལ་གནས་ལས། གང་ལ་མཉམ་གཞག་སེམས་མེད་ན། རྣམ་དག་ཡེ་ཤེས་མེད་པས་ཏེ། །ཟག་པ་རྣམས་ནི་སྤོང་མི་ནུས། །དེ་བས་ཁྱོད་ཀྱིས་ནན་ཏན་བསྒྲུབ། །ཞེས་དང་སྤྱོད་འཇུག་ལས། སེམས་ནི་རྣམ་པར་གཡེང་བའི་མི། །ཉོན་མོངས་མཆེ་བའི་ཕྲག་ན་གནས། །ཡུལ་དང་སེམས་ནི་དབེན་པ་ལས། །རྣམ་པར་གཡེང་བ་མི་འབྱུང་ངོ༌། །ཞེས་དང༌། ཡབ་སྲས་མཇལ་བ་ལས། སངས་རྒྱས་ཆོས་རྣམས་གང་ལ་ཡང༌། །ལམ་གཞན་དག་གིས་མི་མཐོང་སྟེ། །ཞི་གནས་ཡེ་ཤེས་ཆེ་ཐོབ་ནས། །རང་བྱུང་ཉིད་དུ་ངེས་པར་གྲོལ། །སྟོན་པ་སངས་རྒྱས་ཉིད་ཀྱི་ཞལ་ནས། ཞི་གནས་སྔོན་དུ་འགྲོ་ཞེས་གསུངས་ཞིང༌། བྱང་ཆུབ་སེམས་དཔའི་སྡེ་སྣོད་ལས། ཤཱ་རིའི་བུ་དེ་ལ་བསམ་གཏན་གྱི་ཕ་རོལ་ཏུ་ཕྱིན་པ་གང་གིས་སྔོན་དུ་འགྲོ་ན། འདི་ལྟ་སྟེ། སེམས་ངེས་པར་རྟོགས་པའི་སྔོན་དུ་འགྲོ་བའོ། །ཞི་གནས་སམ་བསམ་གཏན་ལ་གནས་ཏེ། རྣམ་རྟོག་གི་རྒྱུན་མ་ཆད་པར་འོད་གསལ་ངོ་མི་ཤེས་ཏེ། ཀུན་རྟོག་ཉེ་བར་ཞི་བའི་ཐབས་ནི། ཞི་གནས་སོ། །ཞེས་དང༌། རྒྱལ་བ་ཡང་དགོན་པས། བློ་རྟོག་པ་ལ་སྐྱོན་དུ་མི་ལྟ་ཞིང༌། །མི་རྟོག་པ་ཆེད་དུ་མི་བསྒོམ་པར། །སེམས་རང་ལུགས་སུ་ཞོག་ལ་རྒྱང་སོ་ཚུགས། །སྒོམ་ཞི་གནས་ཀྱི་སྟེང་དུ་ཕེབས་པ་གཅིག་འོང་གི། །ཞེས་གསུངས་པས། དེ་ལྟར་བསྒོམས་པས་བྱིང་རྨུགས་ལ་སོགས་ཀྱི་སྐྱོན་སེལ་བ་ནི་མན་ངག་རྩ་བ་ལས། སྒོམ་སྐྱོན་བྱིང་རྨུགས་རྒོད་དང་གསུམ། །བྱིང་ན་འདུག་ས་སེང་བར་བྱ། །ཆུ་ཐུ་ཇ་དང་བཅས་པར་བརྟེན། །རྒོད་ན་བསྐུ་མཉེ་བཅུད་ཅན་ཟ། །ཕོ་རླུང་དྲག་པོ་ཡང་ཡང་བསྒོམ། །རྨུགས་ན་གློ་དཀར་སེར་བུ་བརྟེན། །རྟེན་ཁྱད་པར་ཅན་གྱི་སྤྱན་སྔ་རུ། །ཚེ་རབས་ཐོག་མ་མེད་པ་ནས། །བླ་མ་དཀོན་མཆོག་ལ་སོགས་ལ། །སྐུར་པ་བཏབ་ཅིང་སྡིག་བསགས་རྣམས། །ཞག་བདུན་བར་དུ་བཤགས་པར་བྱ། །དེ་ནས་ཡང་ནི་སྐྱར་ལ་བསྒོམ། །དེ་ལྟར་བསྒོམས་པས་ཉམས་རྟོགས་འཆར། །ཞེས་གསུངས་པ་ལྟར་རོ། །གཉིས་པ་ལྷག་མཐོང་ལ་གཉིས་ཏེ། མཉམ་པར་བཞག་པ་དང་ངོ་སྤྲད་པའོ། །དང་པོ་མཉམ་པར་བཞག་པ་ལ། སྔར་དང་མི་འདྲ་བའི་ཁྱད་པར་ནི། ལྟ་སྟངས་རྫི་མ་ཁྲབ་ཁྲེབ་མིག་འབྲས་ལ་འགྱར་འགྱུར་མེད་པར། མདུན་གྱི་ནམ་མཁར་ཕན་ཚུན་གང་ལ་ཡང་མི་རྟེན་པར་ཐད་ཀར་ཧྲིག་གེ་བལྟ་སྟེ། ས་ར་ཧས། མིག་མི་བཙུམ་དང་སྒོམ་དུ་མེད་པའི་རྣལ་འབྱོར་པས། །ཞེས་པས། རིག་པ་ཧུར་ཕྱུང་སྟེ། མ་ཡེངས་པར་དྲན་པ་ཡུད་དེ་བྱ། དེའི་ངང་ནས་སེམས་ཀྱི་ངོ་བོ་ཡོད་མེད་བདེན་རྫུན་ཇི་འདྲ་ཞིག་འདུག རང་གིས་རང་ལ་ཐག་ཆོད་ཅིང༌། ངེས་ཤེས་སྐྱེས་པར་ལྟ་སྟེ། སཾ་བྷུ་ཊ་ལས། མ་ལུས་སྡུག་བསྔལ་ཚང་ལས་སྒྲོལ་འདོད་ཅིང༌། །རྫོགས་སངས་རྒྱས་ཀྱི་བདེ་བ་འགོད་པ་དག །སེམས་ནི་རང་བཞིན་ཡོད་དང་མེད་པ་ནི། །བརྟན་པོར་བྱས་ནས་འབད་དེ་དཔྱད་པར་བྱ། །ཞེས་པས། དུས་ཀུན་ཏུ་བཙལ་ཞིང་རྟོག་དཔྱོད་མི་བྱེད་པར་མཉམ་པར་བཞག་པ་གལ་ཆེ་སྟེ། རྗེ་མཻ་ཏྲི་པས། ཆོས་ཀུན་ཁྱབ་གདལ་ཆེན་པོ་ལས། །རང་བཞིན་མ་བཅོས་རྣལ་མ་ཡིན། །བསམ་དུ་མེད་པ་ཆོས་ཀྱི་དབྱིངས། །མ་བཙལ་བཞག་ན་བསྒོམ་པ་སྟེ། །བཙལ་ཞིང་བཞག་ན་འཁྲུལ་པའི་བློ། །ཞེས་གསུངས་པས། མཉམ་གཞག་གི་སྒོམ་ལ་ཉམས་ལྟ་ཞིང་གྲུལ་ཐུབ་བམ་ཚད་ཅིང༌། རྣམ་རྟོག་ལ་ངོ་ལྟ་བྱེད་དེ། འབྲི་གུང་པའི་སྐྱེས་སྦྱོར་ལས། རྣམ་པར་རྟོག་པ་ལ་ཤེས་རབ་ཀྱི་མིག་གིས་བལྟས་པས། མ་ཡེངས་པའི་དུས་སུ་རྣམ་པར་རྟོག་པ་ཡེ་མི་འབྱུང༌། ནམ་ཡེངས་པའི་དུས་སུ་རྣམ་པར་རྟོག་པ་ཞིག་འོང་སྟེ། འོ་ན་དེ་སྤོང་ངམ་ཞེ་ན་མི་སྤོང་སྟེ། དེ་ཉིད་ལ་ཡོན་ཏན་ཅན་ནམ། སྐུ་དྲིན་ཅན་ནམ། མེད་དུ་མི་རུང་བར་བལྟ་སྟེ། ཅི་ཞེ་ན་རྣམ་པར་རྟོག་པ་ལ་བརྟེན་ནས་ཤེས་རབ་ཀྱི་རྩལ་བསྐྱེད་པར་འདུག་པས། རྟོག་པ་དེ་སྤངས་ནས་རྟོག་མེད་ཅིག་མི་སྒྲུབ་པར། དེ་གང་ནས་བྱུང་བལྟས་པས། རང་གི་སེམས་ཉིད་སྟོང་པ་ལས་ལོགས་སུ་མ་བྱུང་སྟེ། དཔེར་ན་ནམ་མཁའ་སྟོང་པ་ལ་སྤྲིན་བྱུང་བ་ལྟ་བུའོ། །བར་དུ་ཅི་འདྲ་ཞིག་འདུག་ལྟས་པས། ཅིའི་ངོ་བོ་ཡང་གྲུབ་པ་མེད་དེ། དཔེར་ན་རྣམ་རྟོག་ངོ་བོས་རང་རང་སྟོང་པའོ། །ཐ་མ་གར་སོང་བལྟས་པས་ལོགས་སུ་མ་སོང་སྟེ། དཔེར་ན་ཆུ་ལ་ལྦུ་བ་ཐིམ་པ་ལྟ་བུའོ། །དེ་ལྟར་རྣམ་པར་རྟོག་པ་ལ་སྐྱེ་མེད་དུ་དཔྱད་ཅིང་བསྒོམས་པས། ཅི་ཞིག་ལྟར་ཡང་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས་ལས་ལོགས་སུ་མེད་སྙམ་པའི་ཉམས་འབྱུང་སྟེ། ཉམས་དེ་བསྐྱངས་པས་དེ་ཡང་དང་པོ་མཚོ་ལ་ཁ་བ་བབས་པ་ལྟ་བུ་འབྱུང༌། དེ་བསྐྱངས་པས་བར་དུ་ནགས་ལ་མེ་མཆེད་པ་ལྟ་བུ་འབྱུང༌། ཐ་མར་སྔར་འདྲིས་ཀྱི་མི་དང་འཕྲད་པ་ལྟ་བུའི་ཉམས་འབྱུང༌། རྣམ་པར་རྟོག་པ་དེ་གང་ནས་བྱུང༌། གང་དུ་གནས། གང་དུ་སོང་བལྟ་མི་དགོས་ཏེ། སྐྱེ་འགག་གནས་གསུམ་དང་བྲལ་བའི་ཆོས་སྐུ་ཡིན། དེའི་རྗེས་སུ་འཕྲད་འཇོམས། རྗེས་སྙེག མེད་སྤྲུལ། རེ་བ་དགག དོགས་པ་བསུ། ཞེ་ནས་འགྱོད་པས་ཟློག འབྲི་གུང་པའི་སྐྱེས་སྦྱོར་དོན་མ་རྟོགས་ཀྱི་བར་ངོ་སྤྲད་ན་དྲེད་པོར་འགྱུར་ཏེ། གནད་ཡིག་ལས། སྣོད་བཅུད་འཛོམ་པའི་གདམས་ངག་ལ། །ཉམས་མྱོང་བཟང་པོའི་དྲོད་ཚད་དགོས། །ཚར་གཅོད་རྗེས་བཟུང་རང་སར་བཞག །རྣམ་གསུམ་ཁྲིད་ཀྱི་གནད་ཡིན་ནོ། །གསུངས་ཏེ། མན་ངག་རྩ་བ་ལས་ཀྱང༌། ངོ་སྤྲོད་མ་སྔ་རྐུན་བུར་བཏང༌། །བླ་མའི་བྱིན་རླབས་ཞུགས་པ་དང༌། །ལྟ་སྒོམ་དག་དང་འབྲེལ་བ་གཉིས། །འཛོམ་ན་རྟོགས་པ་འཆར་བ་སྟེ། །ཞེས་གསུངས་པས་བསྒོམས་ནས་ས་མཚམས་བལྟའོ། །གཉིས་པ་ངོ་སྤྲད་པ་ནི། ཞི་ལྷག་མ་ནོར་བ་དགོས་ཏེ། སློབ་དཔོན་བྷ་ཝ་བྷ་དྲའི་ཞལ་ནས། ཆོས་ཉིད་མི་འགྱུར་རིག་པ་མ་སླད་པའི། །སེམས་ཉིད་མཁའ་ལྟར་དག་པ་དེ་ལ་ལྟོས། །མ་ཡེངས་ཡོངས་ཀྱི་བསྒོམ་པ་གསལ་བ་ཡིན། །ཞི་གནས་རྟིང་པོ་བསྒོམས་པས་འཚང་མི་རྒྱ། །ཞེས་པས། སྒོམ་དོན་ལ་སེམས་ཀྱི་རང་བཞིན་དེ་ཡོད་བྱ་རྒྱུ་དང་པོ་གང་གིས་ཀྱང་མ་སྐྱེད། མ་བྱུང་བས་སྐྱེ་མེད། བར་དུ་ཕྱི་ནང་བར་གསུམ་གང་དུ་ཡང་མི་དམིགས་པས་གནས་པ་མེད་པ། ཐ་མར་རྐྱེན་གང་གིས་ཀྱང་བཤིག་ཅིང་གཞོམ་དུ་མེད་པས་འགག་པ་མེད་པ་དབང་པོ་གཟུགས་ཅན། དེ་ལ་བརྟེན་པའི་རྣམ་ཤེས་ཐམས་ཅད་ཀྱི་སྤྱོད་ཡུལ་ལས་འདས་ཤིང༌། སྟོན་ཀའི་བར་སྣང་སྤྲིན་དང་བྲལ་བ་ལྟར་འདུག་པ། མེད་བྱ་རྒྱུ་གསལ་ལ་ངོས་བཟུང་མེད་པའི་ཤེས་པ་སིང་ངེ༌། རྗེན་ནེ། ལྷག་གེ ཧྲིག་གེ་བར་ཉམས་སུ་མྱོང་ཞིང་ངེས་ཤེས་སྐྱེས་པ་ལ་ཐག་གཅོད་རྒྱུ་ཞིག་འདུག་པ། ཡོད་མེད་བདེན་རྫུན་གྱི་ཕྱོགས་དང་བྲལ་ཞིང༌། རིག་ཐོག་ཏུ་མངོན་སུམ་དུ་ཉམས་སུ་མྱོང་བ་དེ་ལྷག་མཐོང་ཡིན་ཏེ། ཆོས་ཐམས་ཅད་ཀྱི་སྟོང་པ་ཉིད་མཐོང་བ་དང༌། མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་མི་བྱེད་པར་མཐོང་བས་ཏེ། བློ་གྲོས་མི་ཟད་པར་བསྟན་པའི་མདོ་ལས། ལྷག་མཐོང་ཞེས་པ་ནི་ཡོད་པའི་རྣམ་པར་མི་མཐོང༌། མེད་པའི་རྣམ་པར་མི་མཐོང༌། སྐྱེ་བ་དང་འཇིག་པའི་རྣམ་པར་མི་མཐོང་ངོ༌། ཞེས་པའི་དོན་དེ་ཉིད་རང་བཞིན་གྱི་འོད་གསལ་བའང་ཡིན་ཏེ། བྱང་ཆུབ་སེམས་པའི་སྡེ་སྣོད་ལས། ཤཱ་རིའི་བུ་ང་ནི་རང་བཞིན་གྱིས་འོད་གསལ་བར་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། །ཇི་ལྟར་འོད་གསལ་ཞེ་ན། རང་བཞིན་གང་ཡིན་པ་དེ་ཀུན་ནས་ཉོན་མོངས་པ་མེད་པ་སྟེ་ནམ་མཁའ་ལྟ་བུའོ། །ནམ་མཁའི་རང་བཞིན་ནོ། །ནམ་མཁའི་རྗེས་སུ་འབྲང་ངོ༌། །ཞེས་དང༌། གཉིས་མེད་རྣམ་རྒྱལ་ལས། དྲི་བཅས་རང་རིག་ལྟོས་མེད་ཕྱིར། །རང་བྱུང་ཡེ་ཤེས་དེ་ཉིད་ཏེ། །རིག་པའི་ཕྱིར་ན་གསལ་བ་ཉིད། །བྱང་ཆུབ་ཚུལ་འདི་བསྟན་པའོ། །ཞེས་དང༌། མདོ་སྡུད་པ་ལས། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་བགྱིས། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །ཞེས་གསུངས། རྗེ་ཏིལླི་པས། དཔེར་ན་ནམ་མཁའ་སྟོང་པར་ཐ་སྙད་རབ་བརྟགས་ཀྱང༌། །ནམ་མཁའ་ལ་ནི་འདི་འདྲ་བརྗོད་དུ་མེད། །དེ་བཞིན་རང་སེམས་འོད་གསལ་བརྗོད་གྱུར་ཀྱང༌། །བརྗོད་པས་འདི་འདྲ་གྲུབ་ཅེས་ཐ་སྙད་གདགས་གཞི་མེད། །ཅེས་དང༌། བདེ་གཤེགས་ཕག་མོ་གྲུ་པའི་ཞལ་ནས། རང་རིག་ཡེ་ཤེས་འོད་གསལ་འདི། །ཡོད་མེད་མཐའ་ལས་འདས་པ་ཞིག །རྟག་ཆད་གཉིས་ལས་འདས་པ་ཞིག །ངོས་ཟུང་མེད་པར་གསལ་བ་ཞིག །ཡེ་ཤེས་ཡིན་ཕྱིར་སྐྱེ་འཇིག་བྲལ། །སྤྲོས་བྲལ་བདེ་བའི་ངོ་བོ་ཅན། །དམིགས་པའི་ཡུལ་མེད་ངོ་བོ་གསལ། །ཞེས་གསུངས་པའི་དོན། ཤེས་རབ་ཀྱི་ཕ་རོལ་ཏུ་ཕྱིན་པ་དང་སྤྲོས་བྲལ་ཕྱག་རྒྱ་ཆེན་པོ་རང་ཡིན་ཏེ། སྒྲ་གཅན་འཛིན་གྱི་ཡུམ་ལ་བསྟོད་པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། །ཞེས་དང༌། པདྨོ་ཤྲཱིས། གཉུག་མ་ལྷན་ཅིག་སྐྱེས་པ་འདི། །བསམ་སྒོམ་བློ་ཡིས་མ་བཅོས་པ། །ཆོས་སྐུ་གཞན་ནས་བཙལ་མི་དགོས། །རང་བཅས་ཡིན་ནོ་ལྷུག་པར་ཞོག །ཅེས་དང༌། བི་ན་ཞབས་ཀྱིས། སྣ་ཚོགས་ཐབས་དང་ཤེས་རབ་ལ། །བླ་མའི་ངོ་སྤྲོད་ལྔ་ཡིས་གྲོལ། །རིག་པའི་ཡེ་ཤེས་ཁོང་ནས་སད། །བདེ་ཆེན་ལྷན་ཅིག་སྐྱེས་པར་རྟོགས། །ཞེས་གསུངས་པས། གཤིས་ཀྱི་གནས་ལུགས་ཇི་ལྟ་བ་བཞིན་དུ་རྟོགས་པ་ལས། རང་རིག་པའི་ཡེ་ཤེས་ཞེས་བྱ་སྟེ། ས་ར་ཧས། སེམས་ཉིད་གདོད་ནས་དག་པ་ལ། །རྟོག་པས་དྲི་མས་མ་བསླད་ཅིག །འདི་ནི་རང་རིག་ཡེ་ཤེས་ཏེ། །དག་པ་གཞན་ནས་བཙལ་མི་དགོས། །ཞེས་དང༌། ཏིལླི་པས། འདི་ནི་རང་རིག་སོགས་དང༌། ནཱ་རོ་པས། རང་རིག་བདེ་གསལ་གྱི་ཤེས་པ་འདི། །ཅི་ཡང་མེད་པའི་ཆོས་སྐུ་དེ། །གྲུབ་ན་ཞེ་འདོད་རིགས་པ་ལ། །གྲུབ་པ་མེད་པ་ཞེ་འདོད་ཅི། །ཞེས་དང༌། ཡང་ཌཱ་ཀི་མ་སྲིད་པའི་རྒྱལ་མོས། རང་རིག་རྒྱལ་པོ་འདི་མཐོང་ན། །ཐམས་ཅད་ཐམས་ཅད་ཐར་པའི་ལམ། །རང་གི་དེ་ཉིད་མ་རྟོགས་ན། །གྲོལ་བ་ནམ་ཡང་མ་ཡིན་ནོ། །ཞེས་གསུངས་ཤིང༌། སེམས་ཀྱི་ཡིན་ལུགས་ནི། ཞང་རིན་པོ་ཆེས། དྲི་མས་མ་གོས་ཤེལ་གོང་དག་པའི་སེམས། །རང་རིགས་རང་གསལ་མར་མེ་ལྟ་བུའི་སེམས། །རང་བཞིན་འོད་གསལ་བྱང་ཆུབ་སྙིང་པོའི་སེམས། །རྒྱུན་ཆད་མེད་པ་ཆུ་བོ་ལྟ་བུའི་སེམས། །ངོས་ཟུང་མེད་པ་བར་སྣང་ལྟ་བུའི་སེམས། །ཕྱི་ནང་མེད་པ་ཡེ་ཤེས་ཟང་ཐལ་སེམས། །མཁར་གཞོང་གཙང་མ་ཆུ་ཡིས་གང་བ་འདྲ། །ཞེས་དང༌། ཡང་དགོན་པས། སེམས་ངོས་བཟུང་མེད་པ་སྟོང་པའི་དབྱིངས། །འགག་མེད་དུ་གསལ་བ་རིག་པའི་སྒོ། །བློ་བྲལ་གྱི་གསལ་སྟོང་རྗེན་པ་འདི། །རང་སར་ཞོག་ལ་རང་ངོ་ལྟོས། །སྒོམ་ལྷག་མཐོང་གི་རང་ཞལ་མཐོང་བ་ཞིག་འོང་གི། །ཞེས་གསུངས། འདིར་འཕགས་པ་ཐམས་ཅད་ཀྱི་ཏིང་ངེ་འཛིན་འདུ་བའི་དགོངས་འགྲེལ་ལས། བྱང་ཆུབ་སེམས་དཔའ་བྱམས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོས་ལྡན་འདས་ཞི་གནས་དང་ལྷག་མཐོང་གི་ཏིང་ངེ་འཛིན་གྱི་ཁྱད་པར་འཕགས་པ་དུ་ཞིག་སྡུད་པར་བགྱིད་པ་ལགས། བཅོམ་ལྡན་འདས་ཀྱིས་བྱང་ཆུབ་སེམས་དཔའ་ལ་བཀའ་བསྩལ་པ། རིགས་ཀྱི་བུ་ཇི་སྐད་དུ། ཉན་ཐོས་དང་བྱང་ཆུབ་སེམས་དཔའ་དང༌། དེ་བཞིན་གཤེགས་པའི་ཏིང་ངེ་འཛིན་གྱི་ཁྱད་པར་དཔག་ཏུ་མེད་པ། ཇི་སྙེད་བསྟན་པ་གང་ཡིན་པ་དེ་དག་ཐམས་ཅད་འདིས་བསྡུས་པར་རིག་པར་བྱའོ། །ཞེས་གསུངས་པའི་དོན་གོ་ཡུལ་དུ་མ་ལུས་པར་རང་གིས་ཉམས་སུ་མྱོང་བར་བྱའོ། །ད་ནི་གཞུང་ལས་དེ་བོགས་འདོན་པ་ལ་ཉམས་ལེན་སྣང་ཐོག་ཏུ་སྐྱོང་བའི་མན་ངག་དང༌། བསྟན་བཤད་བསྡུ་བ་གསུམ་གྱི་དོན་བསྡུས་ཏེ་བསྟན་པ་ནི། གང་ཤར་གྱི་ངོ་བོ་ལ་རོ་སྙོམས་བྱེད་དེ། མན་ངག་རྩ་བ་ལས། སྐྱོན་ཅན་མི་སྤང་སྲིད་དུ་བཅད། །དེས་ན་དགག་སྒྲུབ་གཉིས་དང་བྲལ། །སྣ་ཚོགས་སྒོམ་དུ་མ་ཤར་ན། །གང་བྱས་འཁོར་བའི་རྒྱུ་འབྲས་ཡིན། །ཞེས་སོ། །དེ་ནས་འགྱུ་བྱེད་ཀྱི་རྟོག་པ་གཅིག་ཆེད་དུ་སྤྲོས་ཏེ། དེ་ཉིད་མ་སྐྱེས་ལ་མ་འགག་པའི་ངོ་བོ་ལ་བལྟས་ནས། གོང་གི་སྤྲོས་མེད་སེང་ངེ་བ་དེ་དང་ཁྱད་ཨེ་འདུག ཐག་ཆོད་ངེས་ཤེས་སྐྱེ་ངེས་སུ་འདུག་ན་དེ་ཉིད་སྐྱོང་སྟེ། ཤ་ཝ་རིས། རླུང་ནི་མི་བཟུང་ཡིད་ནི་མི་བཅིངས་པར། །མ་བཅོས་ཤེས་པ་བུ་ཆུང་ལྟ་བུར་ཞོག །དྲན་རྟོག་བྱུང་ན་དེ་ཉིད་རང་ལ་ལྟོས། །ཞེས་གསུངས། དེ་ལྟར་བྱས་པས་གསལ་སྟོང་བློ་བྲལ་གྱི་ཤེས་པ་དེ་ཉིད་སྲིད་པ་སྣ་ཚོགས་སུ་ལངས་ཤིང༌། རྟོག་པའི་ངོ་བོ་ལས་སྤང་སྒྱུར་ཕྲི་མནན་མེད་པར་མཉམ་པ་ཉིད་ནམ་མཁའི་རང་བཞིན་ཆུ་དང་རླབས་ལྟ་བུ་སྟེ། བྲམ་ཟེ་ཆེན་པོའི་ཞལ་ནས། གང་ཞིག་སེམས་ལས་རྣམ་སྤྲོས་པ། །དེ་སྲིད་མགོན་པའི་རང་བཞིན་ཏེ། །ཆུ་དང་རླབས་དག་གཞན་ཡིན་ནམ། །སྲིད་ཞི་མཉམ་ཉིད་ནམ་མཁའི་རང་བཞིན་ནོ། །ཞེས་དང༌། ཡང་དེ་ཉིད་ལས། གངྒཱ་ལ་སོགས་ཆུ་ཀླུང་སྣ་ཚོགས་པ། །བ་ཚྭ་ཅན་གྱི་རྒྱ་མཚོར་རོ་གཅིག་ལྟར། །བཏགས་པའི་སེམས་དང་སེམས་བྱུང་སྣ་ཚོགས་ཀུན། །ཆོས་ཀྱི་དབྱིངས་སུ་རོ་གཅིག་ཤེས་པར་བྱོས། །ཞེས་དང༌། མཻ་ཏྲི་པས། རྟོག་པ་རང་གྲོལ་ཕྱག་རྒྱ་ཆེ། །གཉིས་མེད་མཉམ་པ་ཆོས་ཀྱི་སྐུ། །ཆུ་བོ་ཆེན་པོའི་རྒྱུན་འབབ་ལྟར། །གང་ལྟར་གནས་ཀྱང་དོན་དང་ལྡན། །ཞེས་དང༌། དྲི་མེད་སེམས་ཉིད་མེ་ལོང་རྩ་བྲལ་ལ། །སྐྱེ་མེད་སྒོམ་པས་ཅི་ཞིག་བྱ། །རང་བྱུང་རང་ཤར་རང་གྲོལ་ལ། །རྟོག་པ་སྤངས་པས་ཅི་ཞིག་བྱ། །དཔེར་ན་རྩ་དང་མེ་འཐབ་བཞིན། །ཐམས་ཅད་མེ་ཡི་རང་བཞིན་ལྟར། །ཉོན་མོངས་རྣམ་རྟོག་གང་དེ་ཉིད། །ཤེས་རབ་ཡེ་ཤེས་རང་བཞིན་ནོ། །ཞེས་དང༌། ཁ་རག་སྒོམ་ཆུང་པའི་ཞལ་ནས། །ཉམས་ཆུང་བདག་ལ་རྐྱེན་ངན་གནོད་པ་མང༌། །ཞེས་སོགས་དང་བློ་གྲོས་རྒྱ་མཚོས་ཞུས་པ་ལས། ཇི་ལྟ་ཇི་ལྟར་མེ་ནི་ཇི་སྙེད་པ། །དེ་ལྟ་དེ་ལྟར་མེ་ནི་སྟོབས་འཕེལ་ཕྱིར། །ཇི་ལྟར་བྱང་ཆུབ་སེམས་དཔའི་ཉོན་མོངས་སྲིད། །དེ་ལྟར་དེ་ལྟར་ཤེས་རབ་མེ་རབ་འཕེལ། །ཞེས་དང༌། གཉིས་མེད་རྣམ་རྒྱལ་ལས། ཀུན་སྣང་ཡེ་ཤེས་ཅིར་མི་རྟོག །ནམ་མཁའ་དྲི་མེད་མཁའ་ཁྱབ་སྟོང༌། །སྣ་ཚོགས་ཡེ་ཤེས་མེ་འབར་སྐུ། །བྱང་ཆུབ་ཚུལ་འདི་བསྟན་པའོ། །ཞེས་དང༌། །མཻ་ཏྲི་པས། དགེ་དང་སྡིག་པའི་ལས་རྣམས་ཀུན། །དེ་ཉིད་ཤེས་པས་གྲོལ་བར་འགྱུར། །ཉོན་མོངས་ཡེ་ཤེས་ཆེན་པོ་སྟེ། །ནགས་ལ་མེ་བཞིན་རྣལ་འབྱོར་གྲོགས། །ཞེས་དང༌། དེ་ལྟ་བུའི་མན་ངག་དང་ལྡན་ན་འཁོར་བར་འཆིང་བྱེད་འདོད་ཆགས་ལ་སོགས་པ་དེའང་རང་བཞིན་མེད་པར་རྟོགས་པས། ཉེས་པ་ཐམས་ཅད་བྲལ་བའི་བྱང་ཆུབ་འཐོབ། །ཅེས་དང༌། ཡེ་ཤེས་ཕྲེང་བའི་རྒྱུད་ལས། དཔེར་ན་རླུང་གིས་མར་མེ་འཇིག་པའི་རྒྱུ། །དེ་བཞིན་ནགས་ཚལ་སྲེག་པའི་གྲོགས་སུ་འགྱུར། །དེ་བཞིན་འདོད་ཆགས་ལ་སོགས་བདེ་བའི་ཡུལ། །དུག་ལྔའི་དགྲ་རྣམས་བཅོམ་ནས་གཉིས་མེད་འཐོབ། །ཞེས་དང༌། ཡང་དཔེ་མེད་པར་བསྟོད་པ་ལས། བག་ཆགས་གཞིར་གྱུར་མཐར་ཐུག་པའི། །ཁྱོད་ཀྱི་ཉོན་མོངས་སྡིག་པ་སྤངས། །ཉོན་མོངས་ཉིད་ཀྱི་རང་བཞིན་དེ། །ཁྱོད་ཀྱིས་བདུད་རྩི་ཉིད་དུ་བསྒྲུབས། །ཞེས་དང༌། ཡང་ཆོས་ཐམས་ཅད་འབྱུང་བ་མེད་པར་བསྟན་པའི་མདོ་ལས། འདོད་ཆགས་དམིགས་མེད་དེ་བཞིན་ཞེ་སྡང་དང༌། །གཏི་མུག་འདི་ལ་ནམ་ཡང་དམིགས་མེད་དེ། །ཆོས་རྣམས་ཀུན་ཀྱང་ནམ་མཁའ་འདྲའོ་ཞེས། །དེ་ལྟར་གང་ཤེས་དེ་ནི་རྒྱལ་བར་འགྱུར། །ཞེས་སོ། །ལྡོག་བསྒོམ་ནི་དགྱེས་རྡོར་ལས། གང་གིས་འཇིག་རྟེན་འཆིང་གྱུར་པ། །ཐབས་དང་བཅས་ན་དེ་ཉིད་ཀྱིས། །སྲིད་པའི་འཆིང་བ་ལས་གྲོལ་འགྱུར། །ཆགས་པས་འཇིག་རྟེན་འཆིང་གྱུར་པ། །འདོད་ཆགས་ཉིད་ཀྱིས་རྣམ་གྲོལ་འགྱུར། །ལོག་པའི་སྒོམ་པ་འདི་ཉིད་ནི། །སངས་རྒྱས་མུ་སྟེགས་ཀྱིས་མི་ཤེས། །ཞེས་དང༌། ཡང་དེ་ཉིད་ལས། ཇི་ལྟར་མེ་ཡིས་ཚིག་པ་ལ། །མེ་ཉིད་ཀྱིས་ནི་གདུང་བར་བྱེད། །ཇི་ལྟར་རྣ་བར་ཆུ་ཞུགས་པ། །ཆུ་གཞན་དག་གིས་རྒྱུག་པར་བྱེད། །ཇི་ལྟར་རླུང་གིས་ཟིན་པ་ལས། །མོན་སྲན་རྡེའུའི་བཟའ་བྱིན་ལ། །བཟློག་པའི་སྐྱོན་ནི་བཏགས་པ་ལས། །སངས་རྒྱས་མུ་སྟེགས་ཀྱིས་མི་ཤེས། །ཞེས་པས། དཔེར་ན་སྐྱེས་པ་རྐྱལ་མཁས་པ། །རྐྱལ་པ་རྩྭ་སོགས་ཀྱིས་བརྒྱངས་ཏེ། །ཕ་རོལ་རྩྭ་དོར་འགྲོ་བ་བཞིན། །འཁོར་བའི་ཆུ་ཀླུང་བརྒལ་འདོད་པས། །ཆོས་དེ་དགེ་བའི་རྟོག་པ་དང༌། །མི་དགེ་བ་ཡི་རྟོག་པ་ཀུན། །གྲོགས་སུ་ཤེས་ཤིང་རོ་མཉམ་པའོ། །སཾ་བྷུ་ཊ་ལས། དཔེར་ན་ཆུ་ཡིས་གང་བའི་ཀླུང༌། །བརྒལ་འདོད་སྐྱེ་བོས་ཤིང་དང་ནི། །རྩྭ་སོགས་བསྡུས་ཏེ་འཇུས་ནས་སུ། །རྐྱལ་ཏེ་ཕ་རོལ་བརྒལ་བ་ན། །དོར་ནས་བདེ་བར་འགྲོ་བར་འགྱུར། །དེ་བཞིན་ཆོས་དང་ཆོས་མིན་ལས། །བརྟེན་ནས་འཁོར་བའི་ཕ་རོལ་འགྲོ། །བདེ་བའི་བྱང་ཆུབ་ཐོབ་གྱུར་ནས། །ཆོས་དང་ཆོས་མིན་རབ་ཏུ་སྤོང༌། །ཞེས་པའི་དོན། བླ་མ་གདམས་ངག་ཆེ། སློབ་མ་ཤེས་རབ་ཆེ་ནས་གསར་དུ་རྟོགས་པ་མ་ཡིན་ཏེ། གདོད་ནས་རྟོགས་རུང་མ་རྟོགས་རུང༌། རྣམ་རྟོག་གི་རང་བཞིན་གཉུག་མ་ལྷན་ཅིག་སྐྱེས་པ་ཆོས་སྐུའི་ངང༌། འབྱུང་འཇུག་གནས་གསུམ་བྱེད་པ་སྟེ། གཉིས་མེད་རྣམ་རྒྱལ་ལས། དུས་རྣམས་ཀུན་ཏུ་ཐོགས་མེད་པར། །ལྷན་ཅིག་སྐྱེས་པའི་ཡེ་ཤེས་ལ། །འབྱུང་ཞིང་འཇུག་ལ་གནས་པར་མཛད། །བྱང་ཆུབ་ཚུལ་འདི་བསྟན་པའོ། །ཞེས་དང༌། དཔལ་ཕག་མོ་གྲུ་པས། དུས་གསུམ་སངས་རྒྱས་ཀྱི་ཡེ་ཤེས་དེ། །བདག་འཛིན་ཉོན་མོངས་ཀྱི་རྦ་རླབས་ཡིན། །ཆོས་སྐུ་སྤྲོས་དང་བྲལ་བ་དེ། །རྣམ་རྟོག་མ་རིག་མུན་པ་ཡིན། །ཡེ་ཤེས་རྒྱལ་བའི་དཀྱིལ་འཁོར་དེ། །ཉོན་མོངས་དུག་གསུམ་འབར་བ་ཡིན། །འཁོར་བ་སྡུག་བསྔལ་རྒྱ་མཚོ་དེ། །མྱ་ངན་འདས་པའི་ཁང་བཟང་ཡིན། །རྣམ་རྟོག་གཟུང་འཛིན་རྦ་རླབས་དེ། །དུས་གསུམ་འགྱུར་མེད་ཀྱི་སངས་རྒྱས་ཡིན། །ཞེས་གསུངས། ཞང་རིན་པོ་ཆེས་ཀྱང༌། རང་རིག་དྲི་མེད་སྟོང་པ་འོད་རེ་གསལ། །གཞི་མེད་ཅིར་ཡང་འཆར་བས་རྒོད་རེ་བྲོ། །གང་ཤར་དབྱིངས་ལས་མ་གཡོས་བློ་རེ་བདེ། །ཉམས་མྱོང་བདུད་རྩིས་ཚིམ་པས་ཁ་རེ་ངོམས། །སྤྲོས་བྲལ་ནང་ནས་ཤར་བས་སེམས་རེ་གཙང༌། །རིག་པའི་མཛོད་ལ་དབང་བྱེད་ཞེ་རེ་ཕྱུག །སྣང་གྲགས་ཆོས་སྐུར་ཤར་བས་ཨ་རེ་སྐྱིད། །ཅེས་གསུངས། ཡང་དེ་ཉིད་ལས། རྟོག་པ་བཀག་པའི་མི་རྟོག་པ། །དེ་ཉིད་རྣམ་རྟོག་འཁྲུལ་པ་སྟེ། །ཆོས་སྐུ་སྒྲིབ་པའི་མུན་ཆེན་ཡིན། །རྟོག་པ་འཕྲོ་བར་མི་འདོད་གང༌། །མི་རྟོག་གནས་པར་འདོད་པ་ཡིས། །ཞེ་འདོད་འགོང་པོ་ཕུགས་སུ་བཅུག །གཉུག་མའི་དཀོར་མཛོད་ཟད་པར་བྱེད། །རྣམ་རྟོག་དགག་པའི་སྒོམ་ཆེན་དེ། །མར་འདོད་ཆུ་ལ་བསྲུབས་པ་བཞིན། །བསྐལ་པར་བསྒོམ་ཀྱང་དོན་མི་མཐོང༌། །དེ་ཕྱིར་རྣམ་རྟོག་དགག་མི་དགོས། །ཞེས་གསུངས་པ་དང༌། ཡང་རྗེ་ཡང་དགོན་པས། བློ་རྟོག་པ་རུ་འགྱུ་བ་གནས་ལུགས་ཀྱི་སྒོ། །རང་ངོ་ཤེས་པ་ཉམས་ལེན་གྱི་གནད། །རང་ཞལ་དང་མཇལ་བས་རང་གྲོལ་ཡིན། །རང་མིན་གྱི་དྲན་རྟོག་འདུག་གམ་ལྟོས་དང༌། །སྒོམ་གནས་འགྱུའི་བར་ལག་ཕྱེད་པ་ཅིག་འོང་གི། །ཞེས་གསུངས། རྣམ་རྟོག་ཆོས་སྐུར་ངོ་སྤྲོད། སྣང་བ་ཆོས་སྐུ་ཡིན་ཚུལ། རྗེ་འཇིག་རྟེན་གསུམ་མགོན་གྱི། སྣང་བ་རང་སེམས་སུ་རྒྱས་པར་བལྟ་ཞིང༌། བྱེ་བྲག་ཏུ་གནད་ཡིག་ལས། ཆིག་རྐྱ་ཕེར་ནས་རི་ཁྲོད་འགྲིམ། །སྣང་རྐྱེན་ཐུབ་ནས་སྤྱོད་པ་བྱ། །ཡོན་ཏན་རྫོགས་ནས་གཞན་དོན་བྱ། །ཚེ་གཅིག་སངས་རྒྱས་འཐོབ་པར་ངེས། །ཞེས་གསུངས། ཡུལ་ངེས་ཅན་ཀ་བའམ་བུམ་པ། ངེས་མེད་གཅིག་ལ་ཅེར་ཏེ་བལྟས་ནས་གློད་བཞག་པས། དང་པོ་ཡུལ་དེའི་སྤུ་རིས་ལམ་མེ་གསལ་ཞིང༌། ཅུང་ཟད་ནས་བལྟ་སྙིང་མི་འདོད་པའི་ཞེན་པ་རང་ལོག་ཏུ་འབྱུང་ཞིང༌། དེ་ནས་ཅུང་ཟད་སོང་ནས་སྣང་ལ་འཛིན་མེད་ཏིང་ངེ་བ་རང་སར་ལོག་པ་བྱ་བ་ཞིག་འབྱུང་ཞིང༌། དེའི་དུས་སུ་སྣང་བ་དེ་འགག་ནས་འགྲོའམ། རང་དང་སྣང་བ་གཉིས་ཐ་དད་དུ་འདུག་གམ། སྣང་བ་སེམས་ལ་ཚུར་འཆར་རམ། སེམས་ཀྱི་སྣང་བ་ལ་ཕར་ལ་གཟུང་ངམ། སྣང་བ་དང་སེམས་དབྱེར་མེད་པར་ཡུལ་མེད་སྟོང་སྣང་དུ་ལྷག་གེ་འདུག་གམ། ལེགས་པར་དཔྱད་དེ། རྗེ་ཡང་དགོན་པས། སྒོ་ལྔ་ཡུལ་ཐོག་ཏུ་ཤར་བ་འགག་མེད་ཀྱི་རྩལ། །ཡུལ་འཛིན་རྐྱེན་ལས་སྐྱེས་པ་སྐྱེ་མེད་ཀྱི་གཤིས། །རང་ཤར་རང་གྲོལ་གྱི་བརྗོད་དང་བྲལ། །སྣང་ཞེན་མ་བཀག་པར་ལོག་པ་རང་བབ་ཀྱི་བསྒོམ། །སྟོང་སྣང་བློ་བྲལ་དུ་ཤར་བ་དེ་རང་གྲོལ་གྱི་ལམ། །སྣང་བ་ལ་སྐྱོན་དུ་མ་ལྟ་འཛིན་པ་ཐོང༌། །སྒོམ་རོ་གཅིག་གི་ཀློང་དུ་ཕེབས་ནས་འོངས། །ཞེས་གསུངས་པས། སྣང་ལ་འཛིན་མེད་དུ་ཤེས་པ་ཡུལ་མེད་དུ་ལྡང་བ་དེ་དང༌། སེམས་རང་སངས་འགག་མེད། སྣང་སེམས་དབྱེར་མེད་དེ་ལྷན་ཅིག་སྐྱེས་པའི་ཡེ་ཤེས་ཡིན་ཏེ། ལྷན་ཅིག་སྐྱེས་པ་བསམ་གྱིས་མི་ཁྱབ་པའི་རྒྱུད་ལས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུའི་འོད། །སྣང་སེམས་དབྱེར་མེད་ལྷན་ཅིག་སྐྱེས་པ་ཡིན། །ཞེས་གསུངས། ཡེ་ཤེས་སྐྱོང་གིས། ཀྱེ་ཧོ་སྣང་སྟོང་དབྱེར་མེད་ལྷན་ཅིག་སྐྱེས། །རིག་སྟོང་དབྱེར་མེད་ལྷན་ཅིག་སྐྱེས། །གཉིས་མེད་ཡེ་ཤེས་ལྷན་ཅིག་སྐྱེས། །རྒྱུ་འབྲས་དབྱེར་མེད་ལྷན་ཅིག་སྐྱེས། །འདི་ལ་ཐ་དད་ངས་མ་མཐོང༌། །ཞེས་དང༌། ཉི་མ་སྦས་པས། ཡུལ་ལ་བལྟས་པས་སྐྱེ་བ་མེད། །སེམས་ལ་ལྟས་པས་སྤྲོས་དང་བྲལ། །གཉིས་མེད་དོན་དེ་བློ་ལས་འདས། །ངས་ནི་ཅི་ཡང་མ་མཐོང་ངོ༌། །ཞེས་དང༌། ས་ར་ཧས། ཇི་ལྟར་དངོས་དང་དངོས་མེད་སྣང་སྟོང་དང༌། །རྒྱུ་དང་མི་རྒྱུ་གཡོ་དང་མི་གཡོ་བ། །ཐམས་ཅད་ལུས་མེད་ནམ་མཁའི་རང་བཞིན་ལས། །དུས་རྣམས་ཀུན་ཏུ་ནམ་ཡང་གཡོ་བ་མེད། །སྣང་གྲགས་ཐམས་ཅད་སྒྱུ་མ་སྨིག་རྒྱུ་དང༌། །གཟུགས་བརྙན་དང་མཚུངས་དངོས་པོ་མཚན་མ་མེད། །སྒྱུ་མར་སྣང་མཁན་སེམས་ཉིད་ནམ་མཁའ་སྟེ། །མཐའ་བྲལ་དབུས་མེད་སུས་ཀྱང་ཤེས་མི་འགྱུར། །ཀུན་རྫོབ་ཡུལ་སྣང་ཐམས་ཅད་རང་གི་སེམས། །རྟོག་པའི་བག་ཆགས་མཐུ་བརྟས་སྣང་བ་ཡིན། །ཞེས་དང༌། ལང་ཀར་གཤེགས་པ་ལས། འཇིག་རྟེན་རྒྱུ་རྐྱེན་ལས་བྱུང་བ། །རྣལ་འབྱོར་པས་ནི་མི་རྟོག་སྟེ། །འཇིག་རྟེན་རང་གི་རྟོག་པས་རྟོག །སྣ་ཚོགས་བག་ཆགས་དག་ལས་བྱུང༌། །བག་ཆགས་ཀྱིས་ནི་དཀྲུག་པའི་སེམས། །དོན་དུ་སྣང་བ་རང་དུ་སྣང༌། །དོན་ཡོད་མ་ཡིན་སེམས་ཉིད་དེ། །ཕྱི་རོལ་དོན་མཐོང་ལོག་པས་ཏེ། །སེམས་ནི་སྣ་ཚོགས་ཉིད་དུ་སྣང༌། །ཞེས་པས། ཡུལ་དང་དབང་པོའི་བྱེ་བྲག་ནི། །གཟུགས་སོགས་དངོས་པོར་སྣང་བ་རྣམས། །སེམས་ལས་ཕྱི་རོལ་གྱུར་མེད་ཀྱང༌། །སེམས་ཉིད་ཁོ་ན་སྣང་བས་སོ། །ཞེས་རིགས་དྲུག་བག་ཆགས་མཐུན་པ་རྣམས་ལ་ལས་གཅིག་ཏུ་འོང་ཞིང༌། སོ་སོར་བསགས་པ་རྣམས་ལས་སྐྱེ་ཞིང་ཆུའི་དཔེ་དང་མཚུངས་པས་མཐོང་སྣང་ཐ་དད་དོ། །ཚིག་བསྡུས་ལས། དམྱལ་བ་ཡི་དྭགས་དུད་འགྲོ་དང༌། །ལྷ་མི་ལྷ་མིན་རིགས་དྲུག་ལ། །དངོས་གཅིག་ཡིད་ནི་ཐ་དད་པས། །དོན་མ་གྲུབ་པར་འདོད་པ་ཡིན། །ཞེས་དང༌། ཀྱཻ་རྡོ་རྗེ་ལས། ང་ལས་འགྲོ་བ་ཐམས་ཅད་འབྱུང༌། །ཞེས་སོགས་དང༌། སྣང་སེམས་གཉིས་སུ་ཐ་དད་མེད་པར་སོང་བ་མ་ཡིན་ཏེ། ཡེ་ནས་དབྱེར་མེད་དུ་གནས་ཀྱང༌། ཡུལ་འཛིན་གྱིས་བསྒྲིབས་ནས་ངོ་མ་ཤེས་ལ། ད་ལྟ་བླ་མའི་དྲིན་གྱིས་རྟོགས་པས་རྒྱུ་མེད་སྟོང་པ་ཉིད་དུ་རྟོགས་པའོ། །བིརྺ་པས། ཇི་ལྟར་སྣང་ཞིང་སྲིད་པའི་ཀུན་རྫོབ་ཆོས་ཅན་རྣམས། །ངོ་བོ་ཉིད་མེད་མིང་ཙམ་སྒྲ་ཙམ་བརྡ་ཙམ་སྟེ། །མིང་དང་དོན་ལ་ཁྱད་པར་ཅུང་ཟད་མེད། །གདོད་ནས་ལྷན་ཅིག་སྐྱེས་པས་གཞན་ནས་བཙལ་དུ་མེད། །ཞེས་དང༌། མཻ་ཏྲི་པས། ཆོས་རྣམས་ཐམས་ཅད་རང་གི་སེམས། །ཕྱི་རོལ་དོན་མཐོང་འཁྲུལ་པའི་བློ། །རྨི་ལམ་བཞིན་དུ་ངོ་བོས་སྟོང༌། །ཞེས་དང༌། ལུས་ངག་བཅོས་ཤིང་བསྒོམ་དུ་མེད། །མཉམ་པར་བཞག་དང་མ་བཞག་མེད། །འདི་ལ་གང་ཡང་མ་གྲུབ་སྟེ། །སྣང་བ་རང་གྲོལ་ཆོས་ཀྱི་དབྱིངས། །ཞེས་དང༌། ཆོས་རྣམས་རང་རང་ངོ་བོས་སྟོང༌། །སྟོང་པར་འཛིན་བློ་རང་སར་དག །བློ་བྲལ་ཡིད་ལ་བྱར་མེད་པ། །འདི་ནི་སངས་རྒྱས་ཀུན་གྱི་ལམ། །ཞེས་གསུངས། སྣང་ཚུལ་ལ་སེམས་ཅན་ལ་ཉོན་མོངས་པ་མ་དག་པའི་སྣང་བ། རྣལ་འབྱོར་པ་ལ་ཏིང་ངེ་འཛིན་ཉམས་ཀྱི་སྣང་བ། བདེ་བར་གཤེགས་པ་ལ་མི་ཟད་པ་རྒྱན་གྱི་འཁོར་ལོ་དག་པའི་སྣང་བ་སྟེ། ཤེས་རྒྱུད་གཅིག་པོ་དེ་ཉིད་རྐྱེན་ལྟོས་ཀྱི་དག་མི་དག་སོ་སོར་སྣང་སྟེ། གཉིས་མེད་རྣམ་རྒྱལ་ལས། རང་བཞིན་དག་ཅིང་བདག་མེད་པའི། །ཆོས་ཀྱི་དབྱིངས་ནི་སྤྲོས་དང་བྲལ། །སྣ་ཚོགས་སྒྱུ་མའི་རྣམ་འཕྲུལ་ནི། །རང་བྱུང་དག་པ་འཆར་བ་ཡིན། །རྣལ་འབྱོར་རྣམས་ལ་དངོས་གྲུབ་ཀྱི། །འབྲས་བུ་ཉམས་སྣང་སྣ་ཚོགས་པའོ། །ཁམས་གསུམ་སེམས་ཅན་ཐམས་ཅད་ལ། །ལས་དང་ཉོན་མོངས་སྡུག་བསྔལ་འབྱུང༌། །དེ་བཞིན་གཤེགས་པ་ཐམས་ཅད་ལ། །ཐམས་ཅད་མཁྱེན་པའི་ཡེ་ཤེས་ཀྱིས། །ཕྲིན་ལས་དག་པའི་སྟོབས་སུ་འཆར། །དེ་ཉིད་གཞན་དུ་མི་རྙེད་དེ། །ཤེས་རྒྱུད་གཅིག་གིས་བསྡུས་པའི་ཕྱིར། །འབྲེལ་པ་ཅན་དུ་བརྗོད་པར་བྱ། །ཞེས་གསུངས། སྣང་བ་ཐམས་ཅད་མེ་ལོང་གི་གཟུགས་བརྙན་ལྟར་སྣང་སྟོང་གཉིས་མེད་དུ་རྟོགས་པས། དངོས་འཛིན་འཁྲུལ་པ་ལས་བཟློག་སྟེ། ལྗོན་པས་ཞུས་པ་ལས། མེ་ལོང་བཞིན་དུ་ཡོངས་དག་ལ། །ཇི་ལྟར་རང་བཞིན་མེད་པ་ཡི། །གཟུགས་བརྙན་སྣང་བ་དེ་བཞིན་དུ། །ལྗོན་པས་ཆོས་རྣམས་ཤེས་པར་གྱིས། །ཞེས་པས། ཤེལ་གོང་ཟ་འོག་གི་སྟེང་དུ་བཞག་པ་ལྟར། ཐ་དད་དུ་སྣང་ཡང་སྣང་སེམས་གཅིག་པར་རྟོགས་དགོས་སོ། །དཔལ་ཕག་མོ་གྲུ་པས། སྣང་བ་སེམས་སུ་ཤེས་པ་འདི། །ཕྱི་ཡི་སྒྲོ་འདོགས་ཆོད་པ་ཡིན། །སེམས་ཉིད་དངོས་པོར་མ་གྲུབ་པ། །ནང་གི་སྒྲོ་འདོགས་ཆོད་པ་ཡིན། །ཕྱི་ནང་མེད་པར་རྟོགས་ཙ་ན། །ལྟ་བའི་སྒྲོ་འདོགས་ཆོད་པ་ཡིན། །བུན་ནེ་ལོང་ངེ་འདུག་ཙ་ན། །ཉམས་མྱོང་སྒྲོ་འདོགས་ཆོད་པ་ཡིན། །ཞེས་དང༌། ཞང་རིན་པོ་ཆེས། རིག་པ་སྣང་བ་སྐུ་གསུམ་ལྷག་མཐོང་ཡིན། །མ་རིག་སྣང་བ་རིགས་དྲུག་ལས་སྣང་ཡིན། །འཁོར་འདས་གཉིས་མེད་མཉམ་མཚུངས་ཕྱིར། །འགག་མེད་ཡེ་ཤེས་རྩལ་སྦྱང་བྱ། །ཞེས་སོ། །ད་ནི་བོགས་འདོན་ཞིང་རྩལ་སྦྱང་བ་ནི། གནད་ཡིག་ལས། འཁྲུལ་འཁོར་ལྟ་སྟངས་ཀུན་ལ་གཅེས། །སྒོམ་པ་དུས་ལྟོས་དགོས་མི་སླེབ། །སྤྱོད་པ་མ་འདྲེས་ཡེངས་མི་ཐུབ། །གོམས་པ་ཆུང་ན་རྐྱེན་ཁར་འཆོར། །ཞེས་པས། རྒྱུན་མ་ཆད་པར་མ་བསྒོམས་ན་གོལ་ཏེ། །མན་ངག་རྩ་བ་ལས། །དེ་ནས་རྗེས་ཀྱི་གདམས་ངག་ལ། །སྒོམ་སྐྱེས་བདག་པོ་མེད་པ་སྟེ། །ཕྱུག་པོ་རླུང་གིས་ཁྱེར་བ་འདྲ། །ཡིད་བཞིན་ནོར་བུ་འདམ་གསེབ་བྱིང༌། །སེང་གེ་ཁྱི་ཡི་ཟླ་ལ་ཤོར། །རྒྱལ་པོ་དམངས་སུ་བབས་པ་ཡིན། །དེས་ན་ཞེན་ལོག་བདག་པོ་དགོས། །ཞེན་ལོག་སྒོམ་གྱི་རྐང་པ་ཡིན། །ཞེས་སོ། །ཡང་ཨཱརྻ་དེ་ཝས། སྒྲུབ་པོ་དང་པོ་འཁོར་བ་ཐོག་མ་མེད་པ་ཅན་གྱི་སྡུག་བསྔལ་དྲན་པར་བྱས་ནས། མྱ་ངན་ལས་འདས་པའི་དགེ་བ་འདོད་པའི་ཕྱིར་འདུ་འཛི་སྤང་བར་བྱ་སྟེ། ཐ་ན་རྒྱལ་སྲིད་ཀྱི་དབང་ཕྱུག་ལ་ཡང་སྡུག་བསྔལ་གྱི་འདུ་ཤེས་བསྐྱེད་པར་བྱའོ། །གཉིས་པ་ཏིལ་འབྲུ་ཙམ་ལ་ཡང་དངོས་པོར་འཛིན་པའི་བློ་སྤང་བར་བྱའོ། །གསུམ་པ་ནི་དོན་དམ་པའི་བདེན་པ་ལ་མངོན་པར་དད་པས་ལུས་དང་སྲོག་ལ་ཡང་ལྟོས་པ་མེད་པར་བྱའོ། །དེ་བཞིན་དུ་འཇིག་རྟེན་གྱི་དངོས་གྲུབ་ཕྲ་མོ་དང༌། གྲུབ་པ་ཆེན་པོ་བརྒྱད་ལ་ཡང་དོན་དུ་གཉེར་བར་མི་བྱ། །ཞེས་དང༌། བིརྺ་པས། འདྲེན་པ་གཞན་ལ་མི་ལྟོས་གདེངས་ཆེན་ཐོབ་གྱུར་ཀྱང༌། །བཀའ་དྲིན་ཅན་གྱི་བླ་མ་སྤྱི་བོའི་གཙུག་ཏུ་ཁུར། །ཞེས་གསུངས། གནས་ལུགས་རྟོགས་པའི་ངང་ལ་མཉམ་རྗེས་ཀུན་ཏུ་མ་ཡེངས་པའི་དྲན་པ་ཆུ་བོའི་རྒྱུན་བཞིན་དུ་མཐུད་པས་ཡེང་བ་མེད་ཅིང་སྤྱོད་ལམ་ཐམས་ཅད་དུ་བསྲེས་ནས་ཉམས་སུ་བླངས་ཏེ། ཤ་བ་རིས། ཕྱི་ནང་ཐམས་ཅད་ལྷན་ཅིག་སྐྱེས། །རྟག་ཏུ་གནས་པའི་དོན་དེ་ལ། །ཆུ་བོའི་རྒྱུན་བཞིན་གནས་པར་བྱ། །བླ་མ་ཉིད་ཀྱང་མཉམ་བཞག་ལས། །སློབ་མ་བྱིན་གྱིས་བརླབ་པར་བྱ། །ཐུན་གྱི་ངེས་པ་ཡོད་མིན་ཏེ། །ཅི་ཙམ་གནས་ཀྱི་བར་དུ་བཞག །ཅེས་དང༌། ལྷན་ཅིག་སྐྱེས་པ་བསམ་གྱིས་མི་ཁྱབ་པའི་རྒྱུད་ལས། ལྷན་ཅིག་སྐྱེས་པ་སྤྲོས་བྲལ་ཕྱིར། །བསྒོམ་པར་བྱ་བ་མ་ཡིན་ཏེ། །རང་བཞིན་དམིགས་པ་མེད་པའི་སྤྱོད། །རྒྱུན་ཆད་པར་ནི་མི་བྱའོ། །ཞེས་དང༌། ཡེ་ཤེས་ཕྲེང་བའི་རྒྱུད་ལས། བཟའ་བ་ཉལ་བ་འཆག་པ་ཀུན། །རྣལ་འབྱོར་ཆེན་པོས་གནས་པར་བྱ། །གཡེང་བས་གཡེང་བ་སྤོང་བ་ནི། །བྷཱུ་སུ་ཀུ་ཡི་སྤྱོད་པའོ། །ཞེས་གསུངས། གནས་ན་ཆེད་དུ་མི་སྤྲོ་ཞིང༌། རང་བཞིན་ཤེས་པའི་ངང་ནས་ཇི་ཙམ་གནས་ཀྱི་བར་དུ་ཞོག འཕྲོ་ན་ཆེད་དུ་གནས་སུ་མི་འཇུག་པར། གང་འཕྲོས་ཀྱི་རང་བཞིན་དུ་གློད་ནས་སྐྱོང་སྟེ། རབ་ཏུ་མི་གནས་པའི་རྒྱུད་ལས། བྱ་རོག་གཟིངས་ལ་བརྟེན་པ་ནི། །རོ་མཆོག་འོ་མ་འཐུང་བ་ཡིན། །མཚོ་དང་མཐའ་མིན་རྟེན་ལ་བཟློག །ལུས་ཀྱི་འབྱུང་བ་ཆེ་རང་ལ། །ཡིད་ལ་ཡིད་ནི་རབ་འཕྲོས་ཏེ། །ཐམས་ཅད་བློ་བུར་རང་བཞིན་ཉིད། །ཅེས་དང༌། ཤན་ཏི་པས། གནས་ན་ཞོག་ལ་འཕྲོ་ན་ཐོང༌། །གཉིས་ཀ་མ་བྱེད་ཡན་དུ་ཆུག །ཆེད་དུ་གང་འཛིན་འཁྲུལ་པ་ཡིན། །གཟིངས་ནས་འཕུར་བའི་བྱ་རོག་ལྟོས། །ཞེས་གསུངས། མཉམ་རྗེས་ཐམས་ཅད་བཟོ་མེད་བྱུང་རྒྱལ་དུ་བསྐྱངས་པས། སྣང་ཐོག་ཏུ་ངོས་ཟིན་ཚད་ཡུལ་མེད་སྟོང་སྣང་དུ་ལྷང་ལྷང་འབྱུང་ཞིང༌། རྟོག་ཐོག་ཏུ་ངོས་ཟིན་ཚད་གསལ་སྟོང་རང་རིག་ཏུ་རྗེན་རྗེན་འཆར་ཏེ། མཻ་ཏྲི་པས། མཉམ་པར་བཞག་དང་མ་བཞག་ཅེས། །འདི་ལ་གང་ཡང་མ་གྲུབ་སྟེ། །སྣང་བ་རང་གྲོལ་ཆོས་ཀྱི་དབྱིངས། །རྟོག་པ་རང་གྲོལ་ཕྱག་རྒྱ་ཆེ། །གཉིས་མེད་མཉམ་པ་ཆོས་ཀྱི་སྐུ། །ཆུ་བོ་ཆེན་པོའི་རྒྱུན་འབབ་ལྟར། །གང་ལྟར་བལྟས་ཀྱང་དོན་དང་ལྡན། །འདི་ནི་རྟག་ཏུ་སངས་རྒྱས་ཉིད། །ཅེས་གསུངས་པས། ཏིང་ངེ་འཛིན་ལ་བརྟན་པ་མ་ཐོབ་བར་དུ་ཐབས་གཙོ་བོར་མི་སྒྲུབ་ཅིང༌། རྩེ་གཅིག་པར་ཉམས་སུ་ལེན། བརྟན་པ་ཐོབ་ནས་ཆོས་ཐམས་ཅད་བླང་དོར་མེད་པར་བསྒྲུབ་པར་བྱ་སྟེ། ཨཱརྻ་དེ་ཝས། གསང་སྔགས་བསྒོམ་པར་མི་བྱ་ཞིང༌། །ཕྱག་རྒྱ་བཅིང་པའང་དེ་བཞིན་ཏེ། །གསང་སྔགས་བཟླས་པར་མི་བྱའོ། །བྱེད་ན་གཟུགས་བརྙན་བཞིན་དུ་ནི། །རང་གི་སེམས་ཉིད་མཐོང་བས་བྱ། །ཞེས་གསུངས། གླང་པོ་རྩལ་ལས། ཐམས་ཅད་མཁྱེན་པ་བླ་མེད་པ། །སངས་རྒྱས་ཡེ་ཤེས་ཐོབ་འདོད་པས། །ཆོས་རྣམས་གང་ཡང་མི་ལེན་ཞིང༌། །ཆོས་རྣམས་གང་ཡང་མི་འདོར་རོ། །ཞེས་གསུངས། ད་ནི་རྩལ་སྦྱོང་བྱ་བ་ལས། རྟོགས་པ་ཁ་ཚོམ་ཧད་པོ་དེ། །རང་རྟོགས་པར་རློམ་ཀྱང་ཤེས་བྱའི་སྒྲིབ་པ་ཡིན། །རང་ངོ་མ་ཤེས་གནས་པ་ཉོག་པོ་དེ། །རང་རྟོགས་པར་རློམ་ཀྱང་ལས་ཀྱི་སྒྲིབ་པ་ཡིན། །རང་ངོ་མ་ཤེས་མི་རྟོག་ཧུར་པོ་དེ། །རང་རྟོགས་པར་རློམ་ཀྱང་ཉོན་མོངས་སྒྲིབ་པ་ཡིན། །ཀྱེ་མ་སྐྱོན་མེད་མཐའ་རུ་སྐྱོལ་བ་དཀའ། །སྐྱེལ་རྒྱུ་དྲུང་ནས་བུད་པའི་རྣལ་འབྱོར་བདེ། །གཉིས་འཛིན་བྱུང་བས་ཆོག་པའི་རྣལ་འབྱོར་སྐྱིད། །དཀའ་དཀའ་འདྲ་ཡང་སླ་བར་ཡོད། །ཅེས་པས། རོ་སྙོམས་སུ་རྩལ་སྦྱོང༌། ད་ནི་སོར་བཞག་བྱ་སྟེ། དོན་ལ་བྱ་རྒྱུ་མི་འདུག་པས། མི་ལྟ་མི་སྒོམ། ཅི་ཡང་མི་བྱེད་པ་འདི་ལ་འབད། ཡབ་ཡོབ་ཀྱིས་གདོན་ལ་མ་སྐུར། སྨྲ་མང་གི་རླུང་ལ་མི་འཆར། བྱ་བྱེད་ཀྱི་དུག་ལ་མི་འཐུང༌། བྱ་རྒྱུ་ལ་འདི་ལས་མེད་བསམ་པ་བྱས་ལ་རྒྱུན་དུ་སྐྱོང་ངོ༌། །བྱར་མེད་མ་བརྗེད་ཙམ་མིན་པར། བྱ་རྒྱུ་མེད་པར་བྱས་པས་མི་འཆིང་ངོ༌། །རྩལ་སྦྱོང་རྫོགས་པ་ལ། འཆིང་བ་ཀུན་ཀྱང་གྲོགས་ཡིན་ནོ། །ངོ་བོ་བྱར་མེད་བྱས་ཀྱང་རྡོ་རྗེའི་གླུ་འདི་ཡིན། །བྱར་མེད་ཡེངས་མེད་འབྲལ་མེད་དང༌། །འབྲལ་མེད་བྱར་མེད་དང་འདྲེས་མེད། །བྱར་མེད་བརྗོད་མེད་བྱར་མེད་དང༌། །བྱར་མེད་བྱར་མེད་འགྱུར་མེད་སོགས། །རྩལ་སྦྱོང་མ་རྫོགས་འཆིང་བའང་སྲིད་ཅིང་ས་ཆོད་པར་དཀའོ། །དབང་པོ་རྣོན་པོ་ལ་འདི་མི་དགོས་རྩལ་སྦྱོང་རང་གི་ཆོག སོར་བཞག་ཅེས་བྱ་བའི་སྙིང་གཏམ་མོ། །ད་ནི་འཕྲང་སྒྲོལ་བྱ་སྟེ། རང་ཉིད་ལྷ་རུ་མཐོང་བའི་འཕྲང་སྒྲོལ་བར་བྱེད་པ་ཁྲིད་འདི་སྐྱོངས། རང་འཆོར་དང་རང་འདོད་ནི་ལྷ་རུ་མཐོང་བའི་འཕྲང་སྒྲོལ་བར་བྱེད་པ་ལ་འདི་ཚོའི་སྐབས་སུ་དྲན་པས་ཟིན་པར་བྱ་སྟེ། ཁྱད་པར་ང་རྒྱལ་དང་རང་བསྟོད་སྨྲ་བའི་དུས་སོགས་ཆོས་བརྒྱད་སྐྱེས་པའི་དུས་དུ་དགེ་སྦྱོར་འཆོར་བའི་འཕྲང་ཡིན་པས་རྒྱུན་དུ་འབད་པ་གལ་ཆེ་དགོས་ཏེ། ཡུམ་ལས། བསམ་གཏན་གྱིས་རློམ་སེམས་སུ་མི་བྱེད་དོ། །ཞེས་དང་སྡུད་པ་ལས། བདག་ནི་མཉམ་པར་བཞག་ཅེའམ་ལངས་ཞེས་རློམ་སེམས་མེད། །ཅི་ཕྱིར་ཞེ་ན་ཆོས་ཀྱི་རང་བཞིན་ཡོངས་ཤེས་ཕྱིར། །ཞེས་དང༌། སྒོམ་དོན་རྫོགས་ནས། ད་ནི་གཞུང་ལས། སྒོམ་ཐོག་ནས་ལྟ་བ་བཙལ་བྱ་བས། སྒོམ་དོན་དེ་སྨྲ་བསམ་ཤེས་བརྗོད་ལས་འདས་པ་ལྟ་བའི་ངོ་བོ་དེ་མཐར་ཐུག་ལྟ་བ་སྟེ། བློ་འདས་སུ་ངོ་སྤྲད་ནས་བསྐྱང་བར་བྱ་སྟེ། གང་བྱུང་དེ་ཀ་ཉམས་ལེན་གྱི་ངོ་བོ་ཡིན་མོད། དེ་མིན་ཅི་བྱེད་ཁོ་རང་དེ་ཀ་འདུན་པའི་ངོ་བོ་ཡིན་མོད། དེ་མིན་འདུན་པས་ཅི་བྱེད། ཁོ་རང་གང་འདུག་པ་དེ་ཀ་ངོ་སྤྲོད་ཡིན་མོད། དེ་མིན་ངོ་ཅི་སྤྲོད། གང་ཤར་དེ་ཀ་ཡིན་མོད། གཞན་ཅི་བྱེད། དེ་ཀ་དགེ་སྦྱོར་གྱི་ངོ་བོ་ཡིན་མོད། དེ་ཀ་སངས་རྒྱས་ཀྱི་ངོ་བོ་དང་ཐུགས་དགོངས་ཡིན་ཏེ། དགེ་སྦྱོར་ཁོ་རང༌། ངོ་སྤྲོད་ཁོ་རང༌། དྲན་པ་ཁོ་རང༌། འདུན་པ་ཁོ་རང༌། གང་བྱུང་འདི་ལས་བྱ་རྒྱུ་གདའ་ཡེ། བདེ་ན་ཡང་བདེ་བ་ཡིན་མོད། གསལ་ན་ཡང་གསལ་བ་རང་ཡིན་མོད། དེས་འགྲེ་སྟེ། མཐའ་མེད་འདི་ཨ་ན་ཨུ་ཚུགས་ལྟ་བུ་ཕལ་གྱི་བློ་རུ་མི་ཤོང་ཡང༌། རིགས་པས་ཐོབ་ཅིང་མདོ་རྒྱུད་བསྟན་བཅོས་མན་ངག་ངེས་དོན་འཁྲུལ་མེད་དུ་སྟོན་པ་རྣམས་ཀྱི་དགོངས་པའོ། །རིགས་པས་འཐོབ་ན་ཅི་ལྟ་བུ་ཞེ་ན། འོ་ན་དེ་ཀ་མིན་པ་གཞན་ཅི་བྱེད། ཇི་ལྟར་ཡོད་པ་དེ་ལས་འགྱུར་མི་སྲིད་དེ། རང་གི་རང་བཞིན་མི་འདོར་བའི་ཕྱིར་རོ། །འདུས་མ་བྱས་རྣམས་ནི་ནམ་ཡང་འགྱུར་མི་སྲིད་ལ། འདུས་བྱས་རྣམས་ཀྱང་དོན་དམ་པར་མ་གྲུབ་པའོ། །ཞེས་རྣམ་མཁྱེན་གྱི་བར་དུ་གསུངས་པས་སོ། །གཞི་ལྟ་བའི་མཐར་ཐུག་ཅི་ལྟ་བུ་ཞེ་ན། སྣང་བ་སྣང་བའི་ངོ་བོས་སྟོང༌། སྟོང་པ་སྟོང་པའི་ངོ་བོས་སྟོང༌། ཡོད་པ་ཡོད་པའི་ངོ་བོས་སྟོང༌། མེད་པ་མེད་པའི་ངོ་བོས་སྟོང༌། སོགས་དེས་འགྲེའོ། །འདི་ནི་ཉམས་ལེན། ངོ་སྤྲོད། བོགས་འདོན། རྩལ་སྦྱོང༌། བཟློག་བསྒོམ། སོར་བཞག འཕྲང་སྒྲོལ་མ་ཐོབ་པ་ལ་དཔེ་ཡང་མི་བསྟན་པར་གསང་བར་བྱའོ། །གདམས་པ་སྟོན་པའི་ཚད་ནི་འདི་རྣམས་དང་གནས་ལུགས་རྟོགས་ཤིང་ལྟ་བའི་གདེངས་ཐོབ་ནས། སློབ་མ་སྣོད་ལྡན་ལ་སྨྲ་བ་མ་གཏོགས། དེ་ལས་གཞན་དུ་སྨྲས་ན་ཉེས་ཆེན་དུ་འགྱུར་ཏེ། བིརྺ་པས། ཆོས་ཉིད་མཐའ་བྲལ་ཟངས་ཐལ་ཆེན་པོའི་དོན་རྟོགས་ཀྱང༌། །བརྟན་པ་མ་ཐོབ་བར་དུ་ཉམས་མྱོང་གཞན་ལ་གསང༌། །ཞེས་དང༌། ངེས་བརྗོད་བླ་མ་ལས། བདག་བྱིན་གྱིས་རློབས་པའི་ཆོ་ག་འདི། །སངས་རྒྱས་མུ་སྟེགས་ཅན་ལ་གསང༌། །ཞེས་དང༌། ཀྱཻ་རྡོ་རྗེ་ལས། མ་གསང་སྦྲུུལ་དང་ཆོམ་རྐུན་དང༌། །ས་སྤྱོད་མི་ཡི་སྡུག་བསྔལ་འབྱུང༌། །ཞེས་དང༌། ཡེ་ཤེས་གྲུབ་པ་ལས། གླེགས་བམ་ཙམ་ཞིག་བསྟན་པ་ཡང༌། །སྦྱིན་མི་བྱ་བར་ཤེས་བྱ་སྟེ། །རྡོ་རྗེ་ཡེ་ཤེས་རབ་སྤོང་བས། །རྨོངས་པ་དམྱལ་བར་འགྲོ་བར་ངེས། །དེ་ཡང་དམྱལ་བའི་རྒྱུར་གྱུར་པ། །མི་དེས་མནར་མེད་འཐོབ་པར་འགྱུར། །དེ་བས་བདག་གཞན་ཕུང་བར་ནི། །འབྱུང་བར་འགྱུར་བས་བསྲུང་བར་བྱ། །གཞན་དུ་སྟོན་པར་འགྱུར་བ་ནི། །དམ་ཚིག་དག་ནི་ཉམས་པར་འགྱུར། །ཞེས་པས་གསང་བར་བྱའོ། །གཞན་ཡང་ལྟ་བ་ལྷ་མེད་འདྲེ་མེད་དུ་རྟོགས་ཤིང་རང་སེམས་སངས་རྒྱས་སུ་རྟོགས་ཀྱང༌། རྩ་བའི་རྡོ་རྗེ་སློབ་དཔོན་མི་སྤོང་སྟེ། བྲམ་ཟེ་ཆེན་པོ་ས་ར་ཧས། རྒྱལ་བ་མཻ་ཏྲི་པ་ལ་གདམས་ངག་གི་གནད་བཅུ་དགུའི་སྒོ་ནས་གནང་བ་ནི། སྣང་བ་སེམས་སུ་ཤེས་ཀྱང་འདུས་བྱས་ཀྱི་དགེ་བ་རྒྱུན་མ་གཅོད། རང་སེམས་སངས་རྒྱས་སུ་ཤེས་ཀྱང་རྩ་བའི་རྡོ་རྗེ་སློབ་དཔོན་མི་སྤང༌། ཡར་སངས་རྒྱས་ལ་རེ་བ་མེད་ཀྱང་དམ་པའི་ཆོས་ལ་སྐུར་པ་མི་འདེབས། མར་ངན་སོང་ལ་དོགས་པ་མེད་ཀྱང་སྡིག་པ་ཕྲ་ཞིང་ཕྲ་བ་ལ་འཛེམ། ཡི་དྭགས་ལ་དོགས་པ་མེད་ཀྱང་སྦྱིན་པ་གཏོང་བ་རྒྱུན་མ་གཅོད། བྱོལ་སོང་དུ་སྐྱེ་བའི་དོགས་པ་མེད་ཀྱང་ལུས་ངག་ཡིད་གསུམ་སྡོམ་པ་བསྲུང༌། ལྷ་དང་འདྲེ་མེད་པའི་དོན་རྟོགས་ཀྱང་ཡི་དམ་གྱི་ལྷ་མ་སྤངས་ཤིག སྐྱེ་བ་མེད་པའི་དོན་རྟོགས་ཀྱང༌། འགྲོ་བའི་ལུས་རྟེན་ལ་གོམས་པར་གྱིས་ཤིག འཁོར་འདས་རང་གྲོལ་ལ་སོང་ཀྱང༌། དཀར་པོའི་ཆོས་སྤྱོད་རྒྱུན་མ་བཅད་ཅིག མཉམ་ཉིད་ཀྱི་དོན་རྟོགས་ཀྱང་འགྲོ་བ་ཕལ་པ་སུན་མ་འབྱིན་ཅིག སྣང་གྲགས་ཐམས་ཅད་ཆོས་སྐུར་རྟོགས་ཀྱང་རང་སེམས་ལ་ནན་ཏན་བསྐྱེད་ཅིག ཐམས་ཅད་སེམས་སུ་ཤེས་ཀྱང་སེམས་ཅན་ཕྲ་བའི་སྲོག་མ་བཅད་ཅིག གཉུག་མའི་ངང་དང་མ་བྲལ་ཡང༌། དམ་ཚིག་དང་སྡོམ་པ་སྲུངས་ཤིག རྣམ་པར་རྟོག་མེད་ཀྱི་ལྟ་བ་རྟོགས་ཀྱང༌། ཕྱོགས་རིས་མེད་པའི་ལྟ་བ་ལ་ནན་ཏན་བསྐྱེད་ཅིག ཡེངས་པ་མེད་པའི་སྒོམ་པ་ཡོད་ཀྱང༌། འཛིན་ཆགས་མེད་པ་ལ་ནན་ཏན་བསྐྱེད་ཅིག ཉམ་ང་མེད་པའི་སྤྱོད་པ་བྱུང་ཡང་འགྲོ་བ་དང་མཐུན་པའི་སྤྱོད་པ་གྱིས་ཤིག ཟོལ་ཟོག་མེད་པའི་དམ་ཚིག་རྟོགས་ཀྱང་རང་སེམས་དཔང་པོར་ཚུགས་ཤིག རིག་པ་བྱང་ཆུབ་ཀྱི་སེམས་ལ་སྐྱེ་ཤི་མེད་ཀྱང་འདུས་བྱས་ཀྱི་ཕུང་པོ་འདི་མི་རྟག་པར་སྒོམས་ཤིག རང་ལ་རིག་པའི་ཀློང་རྡོལ་ཡང༌། བླ་མ་དམ་པ་སྤྱི་བོར་ཁུར་ཅིག ཅེས་པ་རྣམས་དང༌། གཞན་ཡང་སྟོང་ཉིད་རྒྱུ་འབྲས་སུ་མ་རྟོགས་པའི་སྟོང་ལྟ་ཧད་པོའི་གོལ་ས་ཕྱེད་དགོས་ཏེ། དེ་ཅི་ལྟ་བུ་ཞེ་ན། ལས་རྒྱུ་འབྲས་ཀུན་རྫོབ་ཏུ་ཡོད་པའི་འགེགས་པ་དང༌། མེད་པའི་ཕྱོགས་འབའ་ཞིག་ལ་ཞེན་པ་དང༌། ཟབ་མོའི་ཆོས་མ་རྟོགས་པར་ཚིག་ཐ་སྙད་ལ་ཞེན་པ་རྣམས་ཏེ། དུས་འཁོར་རྒྱུད་ཕྱི་མར། སངས་རྒྱས་བྱ་བ་དེ་སྤངས་ན་ནི་བདེ་སྙམ་དང་བྲལ་སྟོང་པ་འབའ་ཞིག་སྒོམ་བྱེད་པ། །དེ་ཡིས་བསྐལ་པ་དུ་མ་རྣམས་ཀྱིས་སངས་རྒྱས་ཉིད་དང་ལྷན་སྐྱེས་བདེ་བ་དག་ཀྱང་རིང༌། །ཞེས་དང༌། དོན་དམ་སྙེ་མར། ཤེས་རབ་ལ་ཞུགས་སྙིང་རྗེ་རྣམ་པར་སྤངས་པ་ནི། །རིན་ཆེན་སེམས་རྟོགས་པའང་དེ་མི་གནས། །ཞེས་དང༌། དེ་ལ་སོགས་པའི་གོལ་ས་གསུམ་དང༌། ཤོར་ས་བཞི་རུ་མ་ཤོར་བར་ཉམས་སུ་བླངས་པས། འབྲས་བུ་མཆོག་སྐུ་བཞི་རྟགས་བརྒྱད་དང་གྲུབ་པ་ཆེན་པོ་བརྒྱད་ལ་སོགས་འཐོབ་པར་འགྱུར་ཏེ། བྲམ་ཟེ་ཆེན་དོ་ཧ་ལས། སྨོན་ལམ་སྙིང་རྗེའི་དབང་གིས་གཟུགས་སྐུ་གཉིས་པོ་འབྱུང་བ་དང༌། །བུམ་པ་བཟང་པོ་དཔག་བསམ་ཤིང་དང་ནོར་བུ་བཞིན། །གདུལ་བྱ་རྣམས་ལ་བློ་གྲོས་པ་ཡི་བློ་འབྱུང་སྟེ། །དེ་ནི་བསམ་གྱིས་མི་ཁྱབ་པ་ཡི་རྣམ་པར་འཕྲུལ་པས་ཏེ། །ཞེས་གསུངས། ཐུན་བར་དང་མཇུག་ཏུ་བསྔོ་བས་རྒྱས་འདེབས་དགོས་ཏེ། མདོ་སྡུད་ལས། དེ་ལས་ལངས་ནས་གོས་པ་མེད་པའི་ཆོས་སྤྱོད་ཅིང༌། །དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། །བསོད་ནམས་འདི་དང་མཉམ་པ་འཇིག་རྟེན་གསུམ་ན་མེད། །ཅེས་གསུངས། དེ་རྣམས་ཀྱི་ཚར་ཆོས་ནི། མན་ངག་རྩ་བ་ལས། མདོ་རྒྱུད་བླ་མའི་གསུང་སྒྲོས་དང༌། །ངོ་སྤྲོད་ཐམས་ཅད་རྫོགས་པར་ནི། །རྣལ་འབྱོར་བཞི་ཡི་རིམ་པ་བཤད། །འཁོར་བར་མི་ལྡོག་ལུང་ཡང་བསྟན། །རྒྱུ་འབྲས་རང་ལ་དགོས་མེད་ཀྱང༌། །གཟུགས་སྐུའི་ས་བོན་གདབ་པའི་ཕྱིར། །མི་བདེན་བཞིན་དུ་རྟེན་འབྲེལ་སྒྲིག །ཅེས་གསུངས་པས། སྙིང་པོ་དོན་གྱི་གཏེར་མཛོད་ལྷན་ཐབས་དང་བཅས་ནས་ལེགས་པར་བསྒྲུབས་པའོ། །མདོ་རྒྱུད་མན་ངག་ཀུན་གྱི་སྙིང་པོའི་དོན། །ལྷན་ཅིག་སྐྱེས་པ་གཉུག་པའི་ཡེ་ཤེས་དེ། །འགྲོ་བ་ཀུན་གྱི་སྙིང་ལ་གནས་གྱུར་ཀྱང༌། །བླ་མས་མ་མཚོན་རྟོགས་པར་མི་འགྱུར་བས། །ཅུང་ཟད་ཙམ་ཞིག་གསལ་བར་བཀོད་པ་འདི། །བན་ལྡོམ་ཀུན་དགའི་མིང་ཅན་བདག་གིས་བགྱིས། །ཆོས་བདག་མཁའ་འགྲོའི་ཚོགས་རྣམས་མ་མཉེས་ན། །དོན་ལ་དགོངས་ནས་བཟོད་པ་དམ་པར་བཞེས། །དེ་ལས་བྱུང་བའི་དགེ་བ་གང་མཚོན་དེས། །འགྲོ་ཀུན་ལྷན་སྐྱེས་ཡེ་ཤེས་རྟོགས་གྱུར་ནས། །གཉིས་མེད་རྡོ་རྗེ་ཡེ་ཤེས་ཐོབ་པར་ཤོག །ཅེས་པ་འདི་ནི་འབྲི་གུང་འཇིག་རྟེན་མགོན་པོའི་སྐྱེས་སྦྱོར་གཞུང་ལ་བརྟེན་ཏེ། མན་ངག་ཐོར་བུ་པ་རྣམས་དང་ཡིད་ཆེས་པའི་ལུང་ཁུངས་སྦྱར་ནས། འདན་བླ་མ་བསམ་གྲུབ་ལ་སོགས་དད་ལྡན་འགའ་ཡིས་བསྐུལ་བའི་ངོར་དང༌། རང་རེའི་འབྲི་གུང་པའི་ཆོས་མཛོད་དར་ཞིང་རྒྱས་པའི་ཕྱིར་དུ། སྐྱེས་སྟོབས་བློ་ཡི་འབྱོར་ལྡན་སྤྱན་སྔ་ཨཱ་ནནྡ་རཏྣས། འབྲི་གུང་འོག་མིན་གྱི་གཙུག་ལག་ཁང་ཆེན་པོར་སྦྱར་བ་འདིས། བསྟན་པ་དང་སེམས་ཅན་ལ་ཕན་བདེ་རྒྱ་ཆེན་པོ་ཐོགས་པར་གྱུར་ཅིག །⁽14b4⁾། །དགེ་ལེགས་ཡར་ངོའི་ཟླ་ལྟར་འཕེལ་གྱུར་ཅིག །མངྒལཾ།།
།ཕྱག་ཆེན་ཆོས་དྲུག་བརྒྱུད་པའི་གསོལ་འདེབས་རིགས་བདག་མ་བཞུགས་སོ།།
ན་མོ་གུ་རུ། །རིགས་རྣམས་ཀུན་གྱི་མངའ་བདག་རྡོ་རྗེ་འཆང༌། །དཀྱིལ་འཁོར་མ་ལུས་དབང་བསྒྱུར་བཅོམ་ལྡན་འདས། །དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། །མི་ཟད་འཁོར་ལོ་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །བྷངྒ་ལ་རུ་ཐུགས་རྒྱུད་བྱིན་གྱིས་བརླབས། །གཉིས་མེད་བདེ་བ་ཆེན་པོའི་རྟོགས་པ་ཤར། །ཟུང་འཇུག་མངོན་གྱུར་རྗེ་བཙུན་ཏིལླི་པ། །བདེ་ཆེན་གཉིས་མེད་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །ལུས་སྲོག་ཕྱག་དར་ཁྲོད་བཞིན་དོར་བྱས་ནས། །བླ་མའི་བཀའ་བསྒྲུབས་མཆོག་གི་དངོས་གྲུབ་བརྙེས། །གཞན་དོན་མཐར་ཕྱིན་མཁས་མཆོག་ནཱ་རོ་པ། །མཛད་པ་ཕུལ་བྱུང་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །རྒྱ་གར་འཕགས་པའི་ཡུལ་དུ་བྱོན་པའི་ཚེ། །གསང་སྔགས་ཆོས་རྣམས་མ་ལུས་ཐུགས་སུ་ཆུད། །སྐད་གཉིས་སྨྲ་བའི་དབང་ཕྱུག་ལྷོ་བྲག་པ། །མ་རིག་མུན་སེལ་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །སྒྲུབ་བརྒྱུད་བསྟན་པ་འཛིན་པའི་མགོན་གྱུར་ཅིང༌། །འགྲོ་རྣམས་ཐར་པའི་ལམ་ལ་འགོད་པར་མཛད། །གངས་ཅན་རྟོགས་པ་མཐར་ཕྱིན་མི་ལ་རྗེ། །གཉིས་མེད་འོད་གསལ་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །ཕ་རོལ་ཕྱིན་པའི་ཚུལ་ལུགས་ཐུགས་ཆུད་ཅིང༌། །གསང་སྔགས་སྤྲོས་མེད་ངང་ལས་མི་གཡོ་ཞིང༌། །སྐུ་ལྔ་ཡོངས་རྫོགས་མཉམ་མེད་སྒམ་པོ་པ། །བརྒྱུད་པ་གསུམ་ལྡན་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །སངས་རྒྱས་འཁོར་བ་འཇིག་གི་རྣམ་འཕྲུལ་ཞེས། །འཇིག་རྟེན་གསུམ་ན་ཉི་ཟླ་ལྟར་གྲགས་པའི། །མན་ངག་མཛོད་འཛིན་དཔལ་ལྡན་ཕག་གྲུ་པ། །སྲིད་ཞི་མཉམ་ཉིད་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །གདོད་མའི་གནས་ལུགས་ཟབ་མོའི་འཁོར་ལོ་དང༌། །རང་བྱུང་རང་གསལ་བརྗོད་བྲལ་དཔེ་འདས་པར། །ཐམས་ཅད་མཁྱེན་པ་མགོན་པོ་རིན་ཆེན་དཔལ། །གཉིས་མེད་ཡེ་ཤེས་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །དེ་སྲས་ཐུ་བོ་བསོད་ནམས་གྲགས་པའི་མཚན། །གཉིས་མེད་རྡོ་རྗེ་གྲགས་དང་ཐོག་ཁ་བ། །གྲུབ་ཐོབ་མེས་ཆེན་རྒྱལ་ཚབ་ཀུན་འཛིན་ཞིང༌། །མཐའ་ཡས་ཡོན་ཏན་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །དྲི་མེད་རྒྱལ་བའི་དབང་པོ་མཚམས་བཅད་པ། །རྡོ་རྗེ་རིན་ཆེན་རྡོ་རྗེ་རྒྱལ་པོའི་ཞབས། །འགྲོ་བའི་དེད་དཔོན་ཉིད་སྤྲུལ་ཆོས་ཀྱི་རྗེ། །ལུང་རྟོགས་ཡོན་ཏན་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །ཐུབ་བསྟན་རྒྱས་མཛད་ཆོས་ཀྱི་རྒྱལ་པོ་ཉིད། །དོན་གྲུབ་རྒྱལ་པོ་ནམ་མཁའ་རྒྱལ་མཚན་གྱི། །སྒྲུབ་བརྒྱུད་བསྟན་པ་གསལ་བའི་སྒྲོན་མེ་འཛིན། །མཐུ་སྟོབས་དཔག་མེད་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །འདུལ་བ་འཛིན་པ་ངག་གི་དབང་རྒྱལ་མཚན། །ངག་གི་དབང་པོ་ཆོས་ཀྱི་རྒྱལ་པོ་ཡི། །མི་ནུབ་ཆོས་སྐུའི་རྒྱལ་མཚན་འཛིན་མཛད་པ། །ཕྲིན་ལས་མི་ཟད་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །དེས་གསུང་དྲི་མེད་བདུད་རྩིའི་བཅུད་བསྡུས་ཤིང༌། །རྣམ་དཔྱོད་བློ་ཡི་བུམ་པར་ལེགས་བཟུང་ནས། །དད་ལྡན་སྐྱེ་མེད་འགོད་མཛད་ཀུན་དགའི་མཚན། །རྣམ་བཞི་འགྲོ་དོན་མངའ་བ་ཁྱོད་ཕྱག་འཚལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། །ཕྱག་ཆེན་ཆོས་དྲུག་བརྒྱུད་པའི་བླ་མ་ལ། །མི་ཕྱེད་དད་པས་གསོལ་བ་འདི་བཏབ་པས། །བདག་སོགས་འགྲོ་བ་ལུས་ཅན་མ་ལུས་ཀུན། །ཚེ་འདིར་རྡོ་རྗེ་འཛིན་པ་ཐོབ་གྱུར་ཅིག །གང་ཡང་དུས་གསུམ་བསགས་དང་ཡོད་པ་ཡི། །དགེ་བ་དྲི་མེད་མཐའ་ཡས་མངའ་བའི་མཐུས། །བཀའ་བརྒྱུད་བསྟན་པ་རིན་ཆེན་རྒྱས་གྱུར་ནས། །ནམ་མཁའི་མཐའ་དང་མཉམ་པར་གནས་གྱུར་ཅིག །འདི་ཉིད་གུས་པའི་སྟོབས་ཀྱིས་བརྗོད་གྱུར་པའི། །གང་ཟག་སྐལ་ལྡན་དེ་དག་ཐམས་ཅད་ལ། །བརྒྱུད་པའི་བླ་མས་རྗེས་སུ་འཛིན་པ་དང༌། །ལུས་ངག་ཡིད་གསུམ་བྱིན་གྱིས་བརླབ་ཏུ་གསོལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས།། །།ཞེས་པ་འདི་ཡང་ཨཱ་ནནྡ་ཤྲཱི་བྷ་དྲས་སྦྱར་བའོ།།  །།
