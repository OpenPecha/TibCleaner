<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1 //EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Drikung Kagyu Hat.html</title>
		<link href="template.css" rel="stylesheet" type="text/css"/>
	</head>
	<body>
		<div id="Drikung-Kagyu-Hat.html" xml:lang="en-US">
			<div class="image">
				<p class="para-style-override-1">
					<img width="612" height="792" src="images/Drkung-Kagyu-Hat_fmt.png" alt="Drkung-Kagyu-Hat.jpg"/>
				</p>
			</div>
			<div class="story">
				<p class="Dot">.</p>
				<p id="toc_marker-1" class="Header">༈  འབྲི་གུང་བཀའ་བརྒྱུད་ཀྱི་བཀའ་རྟགས་ཅོད་པན་མཐོང་གྲོལ་སྒོམ་ཞྭའི་རྣམ་བཤད།</p>
				<p class="Body">ཨོཾ་སྭ་སྟི། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །ཁམས་གསུམ་ལམ་འཕྱན་རྨོངས་མུན་འགྲོ་ཁམས་ལ། །མཆོག་གསུམ་སྣང་བ་དཀར་པོས་ཁྱབ་མཛད་ཅིང༌། །རིགས་གསུམ་གདུལ་བྱར་ཟབ་རྒྱས་ཆོས་འཁོར་བསྐོར། །སྐུ་གསུམ་བདག་ཉིད་ཤྭཀྱ་མུ་ནིར་བསྔགས། །བཀའ་དང་དགོངས་འགྲེལ་བསྟན་བཅོས་ཀུན་གྱི་བཅུད། །བཀའ་ཕྱག་ཤིང་རྟའི་ལམ་སྲོལ་དྲི་མེད་མཛོད། །བཀའ་བརྒྱུད་ཀུན་འདུས་རྒྱལ་བ་འབྲི་གུང་ཞེས། །བཀའ་ལུང་དུ་མར་བསྔགས་དེས་དགེ་ལེགས་སྩོལ། དཀོན་མཆོག་རྒྱལ་བསྟན་འཛིན་མཁས་རྨད་བྱུང་ཐུགས་བསྐྱེད་ཀུན་ཏུ་བཟང་པོ་ཡི། སྤྱོད་པའི་རྗེས་སོང་འགྲོ་རྒྱུད་རྨོངས་མུན་ཐུབ་བསྟན་ཆོས་ཀྱི་སྣང་བས་བསྐྲད། ཆེས་དཀོན་ཐེག་མཆོག་འབྲི་བསྟན་མཛོད་འཛིན་ཀུན་མཁྱེན་མཁས་བཙུན་བཟང་པོ་ཡིས། འཕྲིན་ལས་ལྷུན་འགྲུབ་ཕྱོགས་ལས་རྣམ་པར་རྒྱལ་བའི་སྡེ་ལ་མི་བསྔགས་སུ། གྲགས་པ་དོན་ལྡན་འབྲི་གུང་བཀའ་བརྒྱུད་ཅེས། བྱིན་རླབས་བརྒྱུད་ལྡན་སྒྲུབ་པའི་རྣམ་ཐར་ཅན། མཚན་མཆོག་དོན་ལྡན་བཀའ་རྟགས་སྒོམ་ཞྭ་ཞེས། ཚད་མ་བཞི་ལྡན་ངོ་མཚར་བླ་ན་འབར། དེ་ལྟའི་བཀའ་རྟགས་ཅོད་པན་མཆོག  དེ་ཡི་རྣམ་བཤད་ལུང་དོན་བཞིན། རང་བཞན་དད་པའི་དྲན་པ་དག། གསལ་བར་བྱེད་ཆེད་ཅུང་ཟད་འབྲི། ། ཞེས་མཆོད་ཡུལ་ལ་བསྔགས་པས་སྔོན་བསུས་ཏེ་སྐབས་སུ་གླེང་བར་བྱ་བ་ནི། དུས་ལས་ནམ་ཡང་ཡོལ་མིན་རྒྱལ་བའི་འཕྲིན་ལས་ཀྱི་འཇུག་པ་ལས་བསིལ་ལྡན་གྱི་ལྗོངས་སུ་ཐུབ་བསྟན་རིན་པོ་ཆེ་དར་ཞིང་རྒྱས་པ་དང་ཐབས་ཅིག་ཏུ་གསར་རྙིང་གི་སྐྱེས་ཆེན་རྣམས་ཀྱིས་དབུ་ཞྭ་སྣ་ཚོགས་ཤིག་བཞེས་སྲོལ་བྱུང་སྟེ་རིང་ལུགས་གང་ཡིན་དབུ་ཞྭས་འབྱེད་ནུས་པ་ལྟ་བུའི་དབུ་ཞྭ་དེ་ཀུན་ཀྱང་སོ་སོར་ཁྱད་ཆོས་དང་བྱུང་རིམ་མི་ལྡན་པ་མི་སྲིད་པ་ཉིད་དོ། སྐབས་འདིར་གངས་ལྗོངས་སྒྲུབ་བསྒྱུད་ཀྱི་ཤིང་རྟ་ཆེན་པོ་མཉམ་མེད་བཀའ་བརྒྱུད་རིན་པོ་ཆེའི་བརྒྱུད་འཛིན་གྱི་ཐུ་བོར་གྱུར་པ་སྒྲུབ་བརྒྱུད་མཛེས་པའི་རྒྱན་གཅིག་དཔལ་ལྡན་འབྲི་གུང་བཀའ་བརྒྱུད་ཀྱི་བཀའ་རྟགས་ཀྱི་ཅོད་པན་འཇིག་རྟེན་གསུམ་གྱི་མགོན་པོའི་ཐུན་མིན་གྱི་ཕྱག་བཞེས་མཐོང་གྲོལ་སྒོམ་ཞྭ་འདི་ཉིད་ཀྱི་རྣམ་བཤད་ཟབ་ཆོས་ལས་བྱུང་བ་བཞིན་མཆོག་དམན་ཀུན་གྱིས་རྟོགས་ཐུབ་པའི་ཕྱིར། མདོ་ཙམ་ཞིག་རང་བཟོས་མ་བསླད་པར་ཚད་མ་བཞིའི་སྒོ་ནས་བསྙད་པར་བྱ་བ་ལ་གཉིས་ཏེ་མདོ་བསྟན་པ་དང༌། རྒྱས་པར་དབྱེ་བའོ། དང་པོ་ནི། ཁམས་གསུམ་ཆོས་ཀྱི་རྒྱལ་པོ་མཉམ་མེད་འབྲི་གུང་པ་འཇིག་རྟེན་གསུམ་གྱི་མགོན་པོ་རིན་ཆེན་དཔལ་ཞེས་གྲགས་སྙན་སྟོང་གསུམ་ཁྱོན་དུ་བརྡལ་བ་གང་དེས་བསྟན་པའི་སྒོམ་ཞྭར་གྲགས་པའི་བཀའ་རྟགས་ཀྱི་ཅོད་པན་འདི་ཉིད་ཀྱང་ཚད་མ་བཞིའི་ལམ་གྱིས་གཏན་ལ་ཕབ་ནས་ཕྱག་བསྟར་བ་ཡིན་ཏི། ཉིད་ཀྱིད་བསྟན་པའི་ཆོས་ཀུན་ཚད་མ་བཞི་ལྡན་གྱིས་སྒོ་ནས་བདོམས་པ་ལས་གུད་དུ་བསྟན་པ་མི་དམིགས་པའི་ཕྱིར། དེ་ལྟར་ཡང་ཀུན་མཁྱེན་འབྲི་གུང་གླིང་པའི་ཞལ་སྔ་ནས། རྗེས་བླ་མ་དམ་པའི་བཀའ་བསྩལ་གཅིག། ལུང་བདེ་བ་གཤེགས་པའི་མདོ་རྒྱུད་གཉིས། ཁྱོད་རྣལ་འབྱོར་པ་ཡི་ཉམས་མྱོང་གསུམ། ཆོས་རྟེན་ཅིང་འབྲེལ་བའི་ལོ་རྒྱུས་བཞི། ཁོང་ཚད་མ་བཞི་པོས་དེ་སྐད་གསུངས། ཞེས་རྡོ་རྗེའི་གསུང་གིས་བསྟན་པས་སོ། དེས་ན་རྗེ་བཙུན་བླ་མ་དཔལ་ལྡན་ཕག་མོ་གྲུ་པའི་གསུང་གི་རྗེས་གནང་དང༌། སྟོན་པ་བདེ་བར་གཤེགས་པའི་མདོ་རྒྱུད་ཀྱི་དགོངས་པ་དང༌། ཆོས་རྗེ་སྐྱོབ་པ་ཉིད་ཀྱི་ཉམས་མྱོང་དང་ཆོས་ཅན་རྟེན་འབྱུང་མི་བསླུ་བའི་གཤིས་བཅས་ཀྱི་སྒོ་ནས་སྒོམ་ཞྭ་ཁྱོད་འཕགས་འདི་ཉིད་མཛད་པ་ཡིན་ཏེ། རང་བཟོའི་འཕྱོར་ཆས་དང༌། གཞན་གྱི་ཞྭ་བསྒྱུར་བ་དང༌། ས་སྐྱོང་གིས་ངོ་བསྟོད་ཀྱི་ཕུལ་བ་སོགས་ཀྱི་རིགས་དང་མ་བདྲེས་པའི་ཕྱིར་རོ། ཀུན་མཁྱེན་གསུང་གིས་རབ་བསྔགས་ཅོད་པན་འདིར། །ཀུན་གསལ་ལམ་དུ་སྣང་བའི་ཉིན་བྱེད་དང༌། །ཀུན་བཟོད་གཞི་རུ་བང་བཞི་པ་བཞིན། །ཀུན་གྱི་ཞྭ་ཡིས་བསྒྲུན་པའི་སྐབས་ཡོད་མིན། །ཞེས་བར་སྐབས་ཀྱི་ཚིགས་སུ་བཅད་པའོ། ། གཉིས་པ། རྒྱས་པར་དབྱེ་བ་ལ། བཀའ་བསྟན་རིག་ལམ་ཆུ་བོ་ཀུན་འདུས་པ། །བཀའ་ཕྱག་ཆུ་བོ་འདྲེས་རིང་ལུགས་འཛིན། །བཀའ་བརྒྱུད་གཙུག་རྒྱན་ཀླུ་དབང་འབྲི་གུང་པའི། །བཀའ་རྟགས་གཙུག་ནོར་ངོ་མཚར་རྒྱས་པར་སྤྲོ།</p>
				<p class="Body"/>
				<p class="Dot">.</p>
				<p id="toc_marker-2" class="Header">དང་པོ་རིགས་བདག་བླ་མའི་བཀས་གནང་བའི་ཚད་མ་ནི། </p>
				<p class="Body">དེ་ཡང་ཁམས་གསུམ་འགྲོ་བའི་བླ་མ་དེའི་རིགས་ཀྱི་བདག་པོ་ནི་དཔལ་འགྲོ་བའི་མགོན་པོ་ཕག་མོ་གྲུ་པ་རྡོ་རྗེ་རྒྱལ་པོ་ཞེས་གངས་ཅན་མཁས་གྲུབ་ཡོངས་ཀྱི་གཙུག་ནོར་དེ་ཉིད་ཡིན་ལ། དེ་ནི་དོན་དམ་དུ་སྟོན་པ་འཁོར་བ་འཇིག་གི་ངོ་བོ་རྒྱལ་བའི་བསྟན་པ་སྤེལ་ཕྱིར་མི་གཟུགས་སུ་བྱོན་པ་ཡིན་ཏེ། མཁྱེན་གཉིས་སྣང་བ་བརྡལ་བའི་དྲི་མེད་ལུང་གིས་ཀྱང་ངེས་པའི་ཕྱིར། དེ་ལྟར་ཡང་མདོ་སྡེ་གདམས་ངག་འབོགས་པའི་བསྟན་པ་དངས་སྙིགས་འབྱེད་པའི་ལེའུ་ལས། གང་ཞིག་དྲང་སྲོང་བཟང་སྐྱོང་ནི། གྲུ་ཞེས་བྱ་བར་འབྱུང་བར་འགྱུར། དགེ་བཤེས་མཚན་རྟགས་གཟི་བརྗིད་ཅན། འཁོར་ནི་ཞི་ལྷག་བསམ་གཏན་པ། བྱང་ཆུབ་སེམས་དཔའ་འབའ་ཞིག་འབྱུང༌། ཞེས་གསུངས་པའི་ཕྱིར་དང༌། ཐུན་མོང་གི་ངོར་ཡང་རྒྱལ་བའི་བསྟན་པ་ལ་རབ་ཏུ་བྱུང་སྟེ་ཡོངས་འཛིན་དུ་མ་བསྟེན་པ་ལས་བསླབ་བྱའི་གནས་ཀུན་ལ་རང་དབང་ཐོབ་ནས་མདོ་སྔགས་རིགས་གནས་གང་ལ་ཡང་མི་གཟིགས་པ་དང་མི་མཁྱེན་པ་མི་དམིགས་ཏེ། རྗེ་དེ་ཉིད་ཀྱི་རྩ་བའི་འདྲེན་པ་གྱུར་ཅིང་རྫོགས་པའི་སངས་རྒྱས་ཀྱིས་མདོ་སྡེ་ཏིང་འཛིན་རྒྱལ་པོ་དང༌། སྙིང་རྗེ་པདྨ་དཀར་པོའི་མདོ། དཀོན་བརྩེགས་སོགས་ནས་ལན་གཅིག་མིན་པར་བསྔགས་ཤིང༌། ཟླ་འོད་གཞོན་ནུའི་ཟློས་གར་དུ་ཞལ་གྱིས་བཞེས་པའི་བདག་ཉིད་ཆེན་པོ་སྒམ་པོ་པས། བཀའ་རབ་འབྱམས་ལ་ཐུགས་མཁྱེན་པའི་སྣང་བ་ཕྱོགས་མེད་དུ་རྒྱས་པ་དགེ་བཤེས་ཁམས་པས་དབུ་མཛད། ཅེས་གསུངས་པའི་ཕྱིར་རོ། མཚན་ཉིད་དེ་ལྡན་གྱི་སྐྱེས་བུ་ཆེན་པོ་ས་གསུམ་ན་འགྲན་ཟླ་དང་བྲལ་བ་དེ་ཉིད་གནས་མཆོག་ཀུན་ཏུ་བཟང་པོའི་ནགས་ཁྲོས་དུ་བཞུགས་པའི་སྐབས་ཤིག་ན། རྟེན་འབྲེལ་དུ་མར་དགོངས་ཏེ་ཉིད་ཀྱི་ཐུགས་སྲས་ཆོས་རྗེ་སྟག་ལུང་ཐང་པ་དང༌། རྗེ་བཙུན་གླིང་རས་པ་དང༌། ཆོས་རྗེ་འབྲི་གུང་པ་ཆེན་པོགསུམ་ལ་དབུས་ཕྲུག་བཟང་པོ་འདོམ་གང་བ་རེ་བསྩལ་ནས་སྒོམ་ཞྭ་རེ་བཅོས་ཤིག་པར་བཀས་རྗེས་སུ་གནང་བ་ཡིན་ཏེ། བཀའ་བརྒྱུད་གསེར་ཕྲེང་ལས། སྐབས་ཤིག་འགྲོ་བའི་རྟེན་འབྲེལ་བརྟག་པར་དགོངས་ནས་རྗེ་སྐྱོབ་པ་དང༌། གླིང་རས་པ་དང༌། སྟག་ལུང་ཐང་པ་གསུམ་ལ་སྣམ་ཕྲུག་དམར་པོ་འདོམ་རེ་གནང་ནས་ཁྱེད་གསུམ་གྱིས་སྒོམ་ཞྭ་རེ་བཟོས་ནས་ཁྱེར་ཤོག་ཅེས་གསུངས། ཞེས་བྱུང་རིམ་ལེགས་པར་བསྙད་པའི་ཕྱིར་རོ། ཐུགས་སྲས་དེ་དག་གིས་བཀའ་ལྟར་ཕྱག་ཏུ་བསྟར་ནས་བགྱིས་པའི་སྒོམ་ཞྭ་གཞན་གཉིས་ཀྱི་མཚན་ཉིད་སོགས་གུད་ནས་རིམ་པར་བྱ་སྟེ། འདིར་བརྗོད་བྱེད་གཟུགས་ཀྱིས་མི་ལང་བའི་ཕྱིར་རོ། ཆོས་རྗེ་འབྲི་གུང་པས་དེ་དོན་ཐུགས་སུ་ཆུད་པས་འཕྲུག་འདོམ་གང་བསྣན་པར་མཛད་ནས་ཚད་མར་གྲུབ་པར་བགྱིས་པའི་སྒོམ་ཞྭ་སྨུག་ཡོད་མར་གྲགས་པ་དེ་ནི་རྟེན་འབྲེལ་མཆོག་གྱུར་པར་གྲུབ་སྟེ། འཕྲིན་ལས་མ་འབད་ལྷུན་གྲུབ་གོ་འབྱེད་ལྟར་ཕྱོགས་ཕེད་དུ་བརྡལ་བ་མངོན་སུམ་དམིགས་པ་ཉིད་ཀྱི་ཕྱིར། འགྲོ་བའི་མགོན་པོས་ཀྱང་དགྱེས་ཤིང་བསྔགས་བརྗོད་དང་བཅས་དབུ་ལ་གསོལ་བས་རྨད་དུ་བྱུང་བར་གྲུབ་སྟེ། བླ་སློབ་ཐུགས་དགོངས་མི་གཉིས་ཤིང་གང་གི་ཆོས་ཀྱི་རྒྱལ་ཚབ་ཏུ་དབང་བསྐུར་བ་ཉིད་ཀྱི་ཕྱིར་དང༌། འགྲོ་མགོན་དུ་མ་ཟད་ཕག་གྲུ་བའི་གདན་རབས་རིམ་ཕེབས་ཀྱིས་ཀྱང་སྒོམ་ཞྭ་མཐོང་གྲོལ་འདི་ཉིད་བསྣབས་ནས་འཕྲིན་ལས་བསྐྱངས་པའི་ཕྱིར་ན་རིགས་བདག་བླ་མས་རྗེས་སུ་གནང་བའི་ཚད་མར་གྱུར་པ་ཡིན་ནོ། །ཐུབ་ཆེན་ཉི་མའི་གཉན་དང་བཀའ་བརྒྱུད་གཙོ། །འཕགས་མཆོག་སྒམ་པོ་པ་ཡིས་རབ་བསྔགས་པས། །གྲུབ་ཆེན་ཀུན་གྱི་གཙུག་རྒྱན་ཕག་གྲུ་རྗེ། །སྐྱེས་ཆེནབསྟན་པའི་སྒྲོན་མེར་ཅིས་མི་རྟོགས། །ཞེས་པའང་བར་སྐབས་ཀྱི་ཚིགས་སུ་བཅད་པའོ། </p>
				<p class="Body"/>
				<p class="Dot">.</p>
				<p id="toc_marker-3" class="Header">།གཉིས་པ་བདེ་བར་གཤེགས་པའི་ལུང་གི་ཚད་མ་ནི། </p>
				<p class="Body">།བསྐལ་པ་བཟང་པོ་འདིའི་རྣམ་འདྲེན་སྟོང་གི་དབུས་སུ་པདྨ་དཀར་པོ་ལྟ་བུའི་ཞེས་བདེ་བར་གཤེགས་པའི་ལུང་གིས་ཆེད་དུ་བརྗོད་ཅིང༌། ཇི་སྐད་དུའང་འཕགས་བསྟོད་ལས། །ཇི་ལྟར་གཞན་གྱི་གཞུང་ལུགས་ལ། །ཇི་ལྟ་ཇི་ལྟར་རྣམ་བསམ་ན། །དེ་ལྟ་དེ་ལྟར་མགོན་ཁྱོད་ལ། །བདག་གི་སེམས་ནི་དད་པར་གྱུར། །ཞེས་བསྙད་པ་བཞིན་ལྷོ་གླིང་འཛམ་བུས་མཚན་པའི་འཛིན་མའི་གཞི་ལ་བྱུང་བའི་ལྷ་མིའི་བདེ་འབྲས་ཙམ་སྟོན་པ་ཉེ་ཚེ་བ་དག་གིས་གང་གི་ལེགས་བཤད་ཀྱི་ཆ་ཙམ་ཡང་བསྐྲུན་དུ་མི་བཟོད་པས་འདྲེན་པ་ཆེན་པའི་ཡང་ཆེན་པོར་མངོན་སུམ་གྱིས་ངེས་པ་མཉམ་མེད་ཀུན་མཁྱེན་བཞི་པ་ཟས་གཙང་སྲས་ཞེས་གྲགས་སྙན་ཕྱོགས་ཀྱི་རྣ་རྒྱན་དུ་འཕྱང་བ་གང་དེས་དུ་གསུམ་ས་ལེར་གཟིགས་པའི་རྡོ་རྗེའི་ལུང་གིས་ཀྱང་མཐོང་གྲོལ་གྱི་ཅོད་པན་འདི་ཉིད་ཚད་ལྡན་ཉིད་དུ་གྲུབ་པ་ཡིན་ཏེ། མདོ་རྒྱུད་ལུང་གིས་གསལ་བར་བགྱིས་པའི་ཞྭ་ཡིན་པའི་ཕྱིར་ཏེ། ཚོང་དཔོན་གྱི་བུ་དཔལ་སྦྱིན་གྱིས་ཞུས་པའི་མདོ་ལས། ཚོང་དཔོན་གྱི་བུས་སངས་རྒྱས་འཁོར་དང་བཅས་པ་གྲོང་ཁྱེར་ཆེན་པོ་ཝཱ་ར་ཎ་སཱིར་གདུགས་ཚོད་ལ་སྤྱན་དྲངས་ཏེ། བྱངཆུབ་སེམས་དཔའ་དང་ཉན་ཐོས་མང་པོ་དང་ཐབས་ཅིག་ཏུ་ཐེ་ཚོམ་གྱི་དྲི་བ་མཛད་པ་ལས། བཀའ་བསྩལ་པ། ངའི་བསྟན་པ་འདི་ཉམས་པའི་དུས་སུ་ཟས་ལ་རོ་དྲུག་ཡོད་པ་ལས། ཁ་བ་དང༌། སྐྱུར་བ་དང༌། མངར་བ་དང༌། ལན་ཚྭ་དང༌། ཅུང་ཟད་འདྲེས་པ་དང༌། རྩུབ་པའོ། དེ་རྣམས་ཀྱང་ཅུང་ཟད་ནུབ་པའི་དུས་སུ་ཝཱ་ར་ཎཱ་སི་དྲང་སྲོང་ལྷུང་བ་རི་དྭགས་རྒྱུ་བའི་ནགས་སུ་སྤྱོད་པ་ལ་གནས་པའི་བྱང་ཆུབ་སེམས་དཔའ་ལྔ་བརྒྱ་བྱུང་བར་འགྱུར་རོ། །དེ་དང་དུས་མཉམ་དུ་ཕྱོགས་ཀྱི་ཆར་བྱང་ཆུབ་སེམས་དཔའ་རིན་ཆེན་དཔལ་ཞེས་བྱ་བས་འགྲོ་བ་འདལ་བར་ཞྭ་འདི་ལྟ་བུ་གྱོན་པར་འགྱུར་རོ། ཞེས་སྒོམ་ཞྭའི་དབྱིབས་ཟན་གྱིས་བཅོས་ནས་འཁོར་ལ་བསྟན་པར་མཛད་ཅིང་ལེགས་པལ་གསུངས་པའི་ཕྱིར་དང༌། དེ་བཞིན་མཐོང་གྲོར་གྱི་ཅོད་པན་འདི་ཉིད་ཐུབ་གསུང་འབྲས་ཐེག་གི་དགོངས་པ་ཡིན་ཏེ། ཟབ་གསང་རྒྱུད་སྡེ་རིན་པོ་ཆེ་རྣམས་སུ་དབང་རྟགས་ཀྱི་ཅོད་པན་བཅིངས་པར་བསྟན་པའི་ཕྱིར། གཞན་ཡང་ཞྭ་གོས་སོགས་བེམ་ཚུལ་གྱིས་ཐུགས་རྗེ་ཡེ་ཤེས་ཀྱི་རྣམ་རོལ་ཚད་མེད་པས་སེམས་ཅན་རྣམས་ལ་བདེ་ལེགས་མཛད་ཚུལ་ཡང་བདེན་སྨྲ་བས་གསུངས་ཏེ། མདོ་སྡེ་པདྨ་དཀར་པོ་ལས། པདྨ་ནོར་བུ་ཟས་གོས་བཞོན་ལ་སོགས། སྣ་ཚོགས་དོན་མང་བྱེད་པའི་བེམ་སེར་སྣང༌། །ཞེས་དང༌། ཀླུའི་རྒྱལ་པོ་རྒྱ་མཚོས་ཞུས་པའི་མདོ་དང༌། ལི་ཙ་བ་དྲི་མེད་གྲགས་པར་བསྟན་པའི་མདོ་སོགས་ལས་ཀྱང་གསུངས་པའི་ཕྱིར་ཆས་གོསཀྱི་གཙོ་བོར་གྱུར་པ་མཐོང་གྲོལ་གྱི་དབུ་ཞྭ་འདི་ཉིད་དགོངས་པ་དེ་ལྡན་གྱིས་མཛད་པ་ཡིན་ཏེ། དེ་ཡང་རྗེའི་ཞལ་སྔ་ནས། ངའི་ཞྭ་འདི་རྒྱལ་བའི་བཀའ་རབ་འབྱམས་ལ་བསྟེན་ནས་རྟེན་འབྲེལ་དུ་བསྒྲིགས་ཏེ་བརྩམས་པ་ཡིན་གྱི། ངོ་དགའ་དང་པད་ལད་ཚུལ་ཆོས་ཀྱི་ཕྱིར་བྱས་པ་མ་ཡིན་ནོ། ཞེས་གསུངས་པས་གྲུབ་པའི་ཕྱིར་བདེ་བར་གཤེགས་པའི་ལུང་གིས་ཀྱང་ཚད་མར་གྲུ་པ་ཡིན་ནོ། ཚད་མའི་ལམ་ནས་གཤེགས་པའི་ཐམས་ཅད་མཁྱེན། །ཚད་མར་གྱུར་པའི་སྟོན་པ་ཟླ་མེད་དུ། །ཚད་མར་ཚན་རིག་མཁས་ཀྱང་འཛིན་བྱེད་ན། །ཚད་མ་མིན་ཞེས་ནང་པ་སུ་ཡིས་གཤུང༌། །ཞེས་པའང་བར་སྐབས་ཀྱི་ཚིགས་སུ་བཅད་པའོ།</p>
				<p class="Body"/>
				<p class="Dot">.</p>
				<p id="toc_marker-4" class="Header">།གསུམ་པ་ཆོས་རྗེ་ཉིད་ཀྱི་ཉམས་མྱོང་གི་ཚད་མ་ནི། </p>
				<p class="Body">དེ་ཡང་བདག་ཅག་གི་སྟོན་པ་མཆོག་གིས་ཡེ་ཤེས་ཡོངས་སུ་རྒྱས་པའི་མདོ་སྡེ་ལས། མ་འོངས་པ་དག་རྩོད་ལྡན་སྙིགས་མ་ལ། བྱང་ཕྱོགས་ཁ་བ་ཅན་གྱི་རི་རྒྱུད་དུ། མི་ཡི་འདྲེན་པ་རྒྱལ་བ་ཆོས་ཀྱི་རྗེ། རིན་ཆེན་དཔལ་ཞེས་བྱ་བ་འབྱུང་འགྱུར་ཏེ། མི་མཆོག་དེ་ནི་འཇིག་རྟེན་ཁམས་སུ་གྲགས། ང་ཡི་བསྟན་ལ་བྱ་བ་བྱེད་པར་འགྱུར། བདེ་གཤེགས་མཆོག་གི་རྗེས་སྐྱེས་སྲས་མཆོག་ནི། ཉོན་མོངས་ཁྲོ་དང་ང་རྒྱལ་བྲལ་བ་པོ། དགེ་འདུན་ས་ཡ་ཕྲག་ནི་བརྒྱད་བཅུ་འབྱུང༌། འགྲོ་ལ་ཕན་ཕྱིར་སངས་རྒྱས་ཐོབ་འགྱུར་རོ། །ཞེས་དང༌། གཞན་ཡང་མདོ་རྒྱུད་ཉིན་ཤུ་ལས་བསྟན་པའི་དཔལ་དུ་ལུང་བསྟན་ཅིང༌། དཔལ་སིངགྷ་དཱི་བའི་དགྲ་བཅོམ་པ་མ་ལླི་ཡ་དེ་བ་དང༌། ཁ་ཆེའི་པན་ཆན་ཤཱཀྱ་ཤྲཱི་དང་རྗེ་དུས་གསུམ་མཁྱེན་པ་བཅས་ཀྱིས་སློབ་དཔོན་ཀླུ་སྒྲུབ་དངོས་སུ་བྱོན་པ་ཡིན་ཞེས་བསྔགས་པའི་མེ་ཏོག་མངོན་པར་འཐོར་བ་སོགས་ཆེས་ངོ་མཚར་བའི་གཏམ་སོ་བདུན་མཆིས་ཤིང༌། མདོར་ན་སྟོན་མཆོག་བུ་རམ་ཤིང་པའི་སྒྲིབ་བྲལ་ཡེ་ཤེས་ཀྱིས་མདོ་རྒྱུད་ཉིན་ཤུ་ལས་རྡོ་རྗེས་ལུང་གིས་བསྟན་པའི་བདག་པོར་དབང་བསྐུར་བའི་ཆེ་བ། སྡོམ་པ་གསུམ་གནས་གཅིག་ཅིང་ནང་འགལ་སྤོང་མེད་པར་རྟོགས་ཏེ་ཉེས་བྱས་ཀྱིས་གོས་པའི་སྐབས་དབེན་པས་བསྟན་རྩ་ལ་གཅེས་སྤྲས་མཛད་པའི་ཆེ་བ། མདོ་རྒྱུད་དགོངས་འགྲེལ་དང་བཅས་པར་རང་བྱོན་ཐོབས་པས་ཀུན་ཀྱང་དགོངས་པ་གཅིག་ཏུ་འབབས་པར་རྟོགས་པའི་ཆེ་བ། ཡེ་བཞུགས་ཟབ་མོ་སྟོང་པ་ཉིད་འོད་གསལ་སྤྲོས་པ་དང་བྲལ་བའི་ནང་དབྱིངས་གཤེགས་སྙིང་གི་གནས་ལུགས་ཇི་བཞིན་ཡང་དག་པར་ཐུགས་སུ་ཆུད་པའི་ཆེ་བ༌། ལྷག་པའི་ལྷ་རབས་འབྱམས་ཀྱིས་ཞལ་བསྟན་པས་སྦས་དོན་གྱི་གཏེར་མཛོད་མ་ལུས་པར་དབང་བསྒྱུར་ཏེ་སྐུ་ཚེ་འདི་ཉིད་ལ་ཟུང་འཇུག་རྡོ་རྗེའི་སྐུ་མཆོག་མངོན་གསུམ་དུ་བགྱིས་པའི་ཆེ་བ་སོགས་རྣམ་མཐར་རྨད་དུ་བྱུང་བ་གངས་རིའི་ཁྲོད་ཀྱི་སྨྲ་བའི་སེང་གེ་གཅིག་པུར་གྱུར་པའི་བདག་ཉིད་ཆེན་པོ་ཆོས་རྗེ་རྐྱུ་ར་བ་དེ་ཉིད་ཀྱིས་བླ་མའི་བཀའ་བཞིན་ལེགས་ཚོགས་ཀྱི་གཏེར་དུ་ཚད་མ་བཞི་ལྡན་གྱིས་བཞེངས་ཏེ་ཕྱིས་གདན་ས་འགྲི་གུང་མཐིལ་དུ་བཞུགས་སྐབས་སྐུར་བའི་ལོག་རྟོག་སྤོང་བའི་ཕྱིར་ཞྭ་ཆོས་ཀྱང་བསྩལ་བ་ཡིན་ཏེ། ཆོས་རྗེའི་ཞལ་སྔ་ནས་འགའ་རེས་དེ་སྐད་ཟེར་ཡང་ངའི་ཞྭ་འདི་སླད་ཅིང་མེད་པའམ་འགོག་པར་མི་ནུས་སོ། ཞེས་གསུངས་ནས་ཞྭ་ཆོས་གསལ་བར་མཛད་ཚུལ་ཟབ་ཆོས་ལས་གསུངས་པའི་ཕྱིར། དེ་ཡང་ཟབ་ཆོས་ལས། དཔག་མེད་བསོད་ནམས་སྟོབས་བྱུང་དཔལ་གྱི་ཞྭ། འགྲོ་བ་སྨིན་བྱེད་ཡོན་ཏན་རིཆེན་ཞྭ། དུས་གསུམ་ཀུན་མཁྱེན་རྒྱལ་བས་བསྔགས་པའི་ཞྭ། འགྲོ་བའི་རེ་སྐོང་དབུལ་ཕོངས་སེལ་བའི་ཞྭ། མང་པོའི་དབུས་ན་ཁྱད་འཕགས་གཙུག་ཏོར་ཞྭ། །ང་ཡི་ཞྭ་འདི་ཅིས་ཀྱང་ནུབ་མི་འགྱུར། ཞེས་རྨད་བྱུང་ཡོན་ཏན་གྱི་ཕུང་པོ་མཐོང་གྲོལ་གྱི་བདག་ཉིད་དུ་བསྟན་པའི་ཕྱིར། ཡོན་ཏན་དེ་ལྡན་གྱི་ཞྭ་དེར་དེ་སྐྱེད་བྱེད་ཀྱི་མཚན་ཉིད་ཀྱང་ལེགས་གསལ་མཛད་པ་ཡིན་ཏེ། ཞལ་སྔ་ནས། ངའི་ཞྭ་འདི་ཡོད་ན་ལྷ་དང་མིར་བཅས་པའི་སྐྱེ་བོས་བཀུར་བར་འགྱུར། ངའི་བསྟན་པ་ཅིས་ཀྱང་མི་འཇིག་པ་ཞྭ་འདི་ལ་རྟེན་འབྲེལ་གྱི་ཡོན་ཏན་ཡོད་པས་འགྲོ་དོན་རྒྱ་ཆེན་པོ་འབྱུང་བར་འགྱུར་རོ། །ཞེས་༼རྒྱས་པར་ལོགས་སུ་བལྟའོ། །༽ སོགས་ཡོན་ཏན་དེ་ལྡན་གྱི་མཚན་ཉིད་སྤྱི་དང་དེ་ཉིད་ཀྱི་གནས་མཐར་གྱི་ལེགས་ཚོགས་དགོས་པ་ཡོངས་རྫོགས་འབྱུང་ཚུལ་མྱོང་བས་བརྒྱན་པ་ལེགས་པར་གསུང་པའི་ཕྱིར་རོ། དེ་ཉིད་ཀྱི་ཚུལ་རྒྱལ་ཚབ་མཆོག་གིས་ཀྱང་ལེགས་བསྡུས་མཛད་ནས་བསྡན་པ་ཡིན་ཏེ། དེ་ཡང༌། ཚུལ་ཁྲིམས་ཀ་བལྟན་ཐེག་པའི་ངོ་སྒོ་མཐོ། །བྱང་སེམས་རྒྱུ་བཟང་ཡོན་ཏན་ཚོགས་ཀྱིས་མཐུག །ཏིང་འཛིན་མུ་ཁྱུད་བརྩོན་འགྲུས་་སུལ་གྱིས་མཛེས། །ཀུན་གྱིས་བཀུར་བའི་གཙུག་ཏོར་དང་ལྡན་ཞིང༌། བསམ་གཏན་བུམ་ལྡིར་ཤེས་རབ་རྩེ་མོ་རྣོ། བཟོད་པས་ལྷུན་ཆགས་སྦྱིན་པས་རྒྱ་ཆེ་ཞིང༌། འཁོར་བར་རྒྱབ་ཕྱོགས་མྱང་འདས་མདུན་བསྟོད་ཅིང༌། ཁྱུང་ཆེན་མཁའ་ལ་ལྡིང་བ་ལྟ་བུ་འདི། ཅེས་བསྡུས་འགྲེལ་དུ་གསངས་པ་ཉིད་ཀྱི་ཕྱིར༌། དེ་ལྟའི་མཐོང་བ་དོན་ལྡན་ཞྭའི་ཡོན་ཏན་གྱིས་གཞན་དོན་ལྷུན་གྲུབ་ཏུ་འབྱུང་བ་ཡིན་ཏེ། རྗེ་ཉིད་ཀྱིས་མཆེད་དང་བུ་སློབ་དག་ལ་སྒོམ་ཞུ་རེ་གནང་སྟེ་གརྩིགས་ཆེར་མཛད་ཅིིང་འཕྲིན་ལས་རྒྱས་ཚུལ་ཉིད་ཀྱི་གསུང་འབུམ་ནང་དུ་ལན་ཅིག་མིན་པར་གསུངས་པ་ཉིད་ཀྱི་ཕྱིར། དེས་ན་རྣལ་འབྱོར་གྱི་ཉམས་མྱོང་ཚད་མས་གྲུབ་པ་ཡིན་ནོ། ཀུན་གསལ་ལམ་དུ་འོད་སྦྱིན་བགྲང་ཡས་ཀྱང༌། ཀུན་དགའི་དཔལ་སྟེང་ཀུད་མུད་གཉེན་མཚུངས་སུ། །ཀུན་མཁྱེན་ཐུབ་བསྟན་འཛིན་པ་གྲངས་མེད་དབུས། །ཀུན་མཁྱེན་རྗེས་འགྲོ་འབྲི་གུང་པ་མིན་ནམ། །ཞེས་བར་སྐབས་ཀྱི་ཚིགས་སུ་བཅད་པའོ།</p>
				<p class="Body"/>
				<p class="Dot">.</p>
				<p id="toc_marker-5" class="Header">།བཞི་པ་རྟེན་འབྲེལ་མི་བསླུ་བའི་ཚད་མ་ནི། </p>
				<p class="Body">དེ་ཡང་མཐོང་གྲོལ་གྱི་སྒོམ་ཞྭ་མདི་ཉིད་རྟེན་འབྱུང་གི་སྒོ་དུ་མ་ལས་གྲུབ་པ་ཡིན་ཏེ། རྒྱུ་དེ་ལྡན་དུ་ཕྱག་བཞེས་མཛད་ཚུལ་རྟེན་འབྲེལ་མཐར་ཕྱིན་གྱིས་གསུངས་ཟིན་ཉིད་ཀྱི་ཕྱིར༌། ཆོས་ཀུན་གྱི་དགེ་སྐྱོན་རྟེན་འབྲེལ་ལ་རག་ལས་ཤིང་ཞྭའི་རྟེན་འབྲེལ་གྱིས་ལེགས་ཉེས་ཀྱི་དེ་འབྲས་འབྱིན་ཚུལ་ཆོས་རྗེས་དཔལ་གྱི་མགུར་ནས་ལེགས་པར་གསུང་སྟེ། ཟབ་ཆོས་རིན་པོ་ཆེ་ལས། སྤྱིར་བསྟན་པ་ལ་ཕན་པའི་ཞྭ་གསུམ། གནོད་པའི་ཞྭ་གསུམ། ཕན་གནོད་མེད་པའི་ཞྭ་ལ་སོགས་པ་མང་དུ་ཡོད་པ་ལས། ཕན་པའི་ཞྭ་གསུམ་ནི་ཇོ་བོ་རྗེའི་རྣ་རིང་དང༌། པན་ཆེན་ཤྭཀྱ་ཤྲཱིགདུགས་རྩིབས་མ་དང༌། ངའི་སྒོམ་ཞྭའོ། ངའི་སྒོམ་ཞྭ་འདིས་རྡོ་རྗེ་ཐེག་པའི་སྣོད་དུ་རུང་བ་དང༌། ཡོན་ཏན་མ་ལུས་པ་རྒྱུད་ལ་སྐྱེ་ཞིང་འཁོར་བ་ལ་རྒྱབ་ཀྱིས་ཕྱོགས་ཏེ་ཕྱག་རྒྱ་ཆེན་པོ་ལ་གནས་པ་མང་དུ་འབྱུང་ཞིང་སྤྲོས་པ་དང་བྲལ་བའི་ཆོས་སྐུ་འཐོབ་པགྱུར་རོ། །ཞེས་ ༼ཕན་གནོད་རྒྱས་པ་གུད་དུ་བལྟའོ། །༽ སོགས་ཕན་གནོད་ཀྱི་རྟེན་འབྱུང་མི་བསླུ་བ་འབྱུང་འགྱུར་ཇི་ལྟར་བ་གསལ་གཟིགས་ཀྱིས་གསུངས་པའི་ཕྱིར། འདིར་བསྟན་གྱི་སྒོམ་ཞྭའི་ཕྱག་ཚད་་ལྟ་བུ་ཡིན་པའི་ཚུལ་ཡང་རིན་པོ་ཆེའི་ཞལ་སྔ་ནས་གཏན་ལ་ཕབ་པར་མཛད་དེ། ཟབ་ཆོས་ལས་རྟེན་འབྲེལ་ལེགས་རྫོགས་རྨད་བྱུང་རིན་པོ་ཆེའི་གཏེར་ལྟར་མཚན་ཉིད་རྒྱུ་མཚན་དང་བཅས་པ་༼རྒྱས་པ་ཟུར་དུ་ལྟའོ།༽ གསུངས་པའི་ཕྱིར། དབུ་ཞྭ་དེ་ཉིད་གང་ལ་བརྩམ་པར་བྱ་བའི་རྒྱུ་ཡང་རས་དང་གོས་ཆེན་སོགས་ལས་བརྩམ་པར་མི་བྱ་བར་རྒྱུ་བཟང་བ་དབུས་ཕྲུག་མདོག་དམར་ལ་བརྩམ་པར་བྱ་དགོས་ཏེ། རང་འདོད་ཀྱི་སླད་པ་ཆེས་མི་འཐད་ཅིང་ཕུང་ཁྲོལ་ཉེས་ཀུན་གྱི་གཞིར་གྱུར་པ་ལོག་ཤེས་ཡིན་པར་གསུངས་པའི་ཕྱིར། དེ་ལྟར་དབུ་ཞྭ་ཕྱི་མཚན་ཉིད་དེ་ལྡན་དུ་གྲུབ་པ་ལ་ཕུན་ཚོགས་ཀྱི་དགེ་ལེགས་སྐྱེད་པའི་རྟེན་ཡང་ཞུགས་དགོས་ཏེ། རྟེན་ཇི་འདྲ་ཞུགས་དང་ཚུལ་ཇི་ལྟར་ཞུགས་དགོས་པ་དང་ལྷག་ཏུ་རྩ་བའི་བླ་མའི་ཞབས་རྗེས་ཞུགས་དགོས་ཚུལ་ཟབ་ཆོས་ལས་ལེགས་གསལ་མཛད་པའི་ཕྱིར། ཞབས་རྗེས་ཞུགས་པ་ནི་རང་བཟོ་མིན་པ་རྟེན་འབྱུང་ཚད་མས་གྲུབ་ཅིང་བླ་མ་བརྒྱུད་པའི་ཕྱག་བཞེས་ཀྱི་གདམ་ངག་རྩོལ་མེད་རང་བྱུང་ཡེ་ཤེས་རང་རྒྱུད་ལ་འཆར་བའི་དགོས་པ་ཡོད་པ་ཡིན་ཏེ། རྗེ་རིན་པོ་ཆེས་འགའ་ཞིག་གིས་བླ་མའི་ཞབས་རྗེས་བཀའ་ལུང་གང་ནས་ཀྱང་གསུངས་པ་མེད་ཟེར་ཏེ། བཀའ་དང་བསྟན་བཅོས་ལས་གསུངས་པ་མེད་ཀྱང་སངས་རྒྱས་ཞལ་བཞུགས་པའི་དུས་ན་ཡང་ཞབས་རྗེས་གདན་འདྲེན་པ་ཡོད་པ་དང༌། ཞབས་རྗེས་རང་བྱུང་ལ་སོགས་པ་ཡོད་པའི་ཕྱིར་དང༌།</p>
				<p class="Body"> ངེད་རང་གི་བརྒྱུད་པ་འདི་ཡི་དབང་དུ་བྱས་ན། རྗེ་མར་པ་བླ་མ་ནཱ་རོ་པའི་ཞབས་རྗེས་རྡོ་དཀར་པོ་ཤེལ་འདྲ་བ་ལ་སྤུ་ཤད་སྣལ་རིས་ཚུན་ལ་ཉམས་པར་གཟིགས་པར་བརྟེན་ཀ་ཤིའི་རས་ལ་གདན་དྲངས་པས་འོ་ཀོལ་ལ་ཕྱག་སྲོལ་ཡོད་པས་བླ་མ་དམ་པའི་གདམས་ངག་གི་ཚད་མ་ཡིན། ཅེས་སོགས་རྒྱ་ཆེར་ ༼རྟེན་ཞུགས་ཚུལ་རྒྱས་པར་ཟུར་དུ་བལྟའོ།༽།གསུངས་པའི་ཕྱིར་དང༌། དེ་བཞིན་བླ་མའི་ཞབས་རྗེས་ནི་སྲིད་ཞིའི་དཔལ་འབྱུང་ངེས་དོན་ཕྱག་རྒྱ་ཆེན་པོའི་དེ་ཉིད་རྟོགས་བྱེད་རྨད་དུ་བྱུང་བ་མོས་གུས་ཀྱི་རྟེན་དུ་གྲུབ་པའི་དབང་ཕྱུག་ཆེན་པོ་རྗེ་མི་ལས་ཀྱང་བཞེད་པ་ཡིན་ཏེ། དེ་ཉིད་ཀྱི་རྟོགས་བརྗོད་ལས། གཉའ་ནང་གྲོད་ཕུག་གི་མདོར་རྡོ་ལ་ཞབས་རྗེས་བསྩལ་ནས་འདི་ལ་གཉའ་ནང་པའི་མོས་གུས་ཀྱི་རྟེན་གྱིས་ཞེས་གསུངས་པ་ཉིད་ཀྱི་ཕྱིར། དེ་ལྟར་རྟེན་ཞུགས་པ་ལ་དགོས་པ་ཡོད་དེ། རྩ་བརྒྱུད་ཀྱི་བླ་མའི་བྱིན་རླབས་རང་རྒྱུད་ལ་འཕོས་ནས་ངེས་དོན་གྱི་དེ་ཉིད་མངོན་དུ་གྱུར་ཅིང་གནས་མཐར་གྱི་མི་མཐུན་པས་བརྫི་བར་མི་སྤོབས་པར་ལུས་ཅན་གྱི་ཉེར་འཚོ་ཆེན་པོར་འགྱུར་ཏེ་འཕྲིན་ལས་ཀྱི་སྒོ་འཕར་ཀུན་ནས་བྱེ་བ་སོགས་ཀྱི་དགོས་པ་དེ་ལྡན་གྱི་རྟེན་འབྲེལ་ཡིན་པའི་ཕྱིར། མཐོང་གྲོལ་དབུ་ཞྭའི་ཁ་དོག་དམར་པོར་བྱ་བ་ཡང་འདི་ཉིད་སྟོན་པའི་བཀའ་བཞིན་འདུལ་བར་རུང་བའི་ཚོན་གྱི་ཡ་གྱལ་བཙག་མདོག་ཏུ་མཛད་ལགས་ཏེ། དགྲ་བཅོམ་པ་ས་ག་ལྷའི་འདུལ་བ་མེ་ཏོག་ཕྲེང་རྒྱུས་ལས། སྔོན་པོ་བཙག་དང་ངུར་སྨྲིག་རྩི། །དེ་དག་རུང་བའི་ཚོན་གསུམ་མོ། །ཞེས་བསྟན་པ་ཉིད་ཀྱི་ཕྱིར་དང༌། གཞན་ཡང་འདི་ཉིད་སྐྱེ་རྒུ་རྣམས་ལ་རྣམ་གྲོལ་གྱི་ས་བོན་སད་པའི་འཕྲིན་ལས་ཀྱི་བདག་ཉིད་དེ། ཕྲིན་ལས་རྒྱ་མཚོའི་མཚན་ཉིད་ཡོངས་སུ་རྫོགས་ཤིང་ཁྱད་པར་དབང་གི་མདོག་ཏུ་སྣང་བ་ཉིད་ཀྱིས་ངེས་པའི་ཕྱིར་རོ། མཐོང་གྲོལ་དབུ་ཞྭའི་མདུན་ངོས་སུ་འདོད་འབྱུང་གི་གཟུགས་སུ་དང་གཡས་གཡོན་དུ་ཆུ་འཛིན་གྱི་སྣང་བརྙན་བཀོད་པ་ལ་རྒྱུ་མཚན་བསྙད་དུ་ཡོད་དེ། སྲིད་ཞིའི་དཔལ་གཅིག་བླ་མ་དམ་པ་རིགས་ཀྱི་བདག་པོའི་ངོ་བོར་བཞུགས་པའི་བརྡ་དང་དེ་ཉིད་ནི་ཀུན་བྱང་གི་ལེགས་ཚོགས་ཀྱི་རྩ་བར་གྱུར་པས་ནོར་བུའི་གཟུགས་སུ་བཀོད་པ་ཡིན་ཏེ། མདོ་ལས། དགེ་བའི་བཤེས་གཉེན་ནི་དགོས་འདོད་ཐམས་ཅད་འབྱུང་བའི་ནོར་བུ་ལྟ་བུའོ། །ཞེས་དང༌། རྒྱུད་ལས། བླ་མ་རིན་ཆེན་ལྟ་བུའི་སྐུ། །ཞེས་དང༌། རྗེ་མི་ལས་ཀྱང༌། ནོར་བུ་བླ་མ་སྤྱི་བོར་བསྒོམ། །ཞེས་རྩ་བའི་འདྲེན་པ་དེ་ཉིད་ནོར་བུ་དབང་གི་རྒྱལ་པོ་དང་ཆོས་མཚུངས་སུ་བསྟན་པའི་ཕྱིར་དང༌། དཔལ་ལྡན་འབྲི་གུང་པ་ཡབ་སྲས་རྣམས་འཁོར་འདས་ཀྱི་བདེ་སྐྱེད་ཐམས་ཅད་ཀྱི་འབྱུང་གནས་ཡིན་པའང་མཚོན་ནུས་པའི་ཕྱིར་རོ། སྤྲིན་དཀར་པོ་ཡང་རྗེའི་ཁྱད་ཆོས་ལས་སངས་རྒྱས་ཀྱི་སར་ཡང་ཐུགས་བསྐྱེད་ཡོད་པའི་དགོངས་པ་བཞིན་མགོན་པོ་འབྲི་གུང་པ་ཡབ་སྲས་དག་གཞལ་དཀའི་ཆ་བསགས་ཀྱི་སྔོན་ནས་མངོན་པར་བྱང་ཆུབ་ཀྱང་སླར་ཡང་ཐུགས་བསྐྱེད་ཀྱི་བསྟན་འགྲོའི་སླད་དུ་བསམ་བཞིན་ཉིང་མཚམས་སྦྱར་བ་མཚོན་ཕྱིར་ཆུ་འཁུར་གྱི་གཟུགས་སུ་བཀོད་པ་ལགས་ཏེ། རྒྱལ་ཚབས་ཀྱིས་ཐེག་པ་ཆེན་པོའི་བསྟན་བཅོས་མངོན་རྟོགས་རྒྱན་ལས། སྒྲ་སྙན་ཆུ་བོ་སྤྲིན་རྣམས་ཀྱི། །ཅེས་སྒྲིབ་པ་སྤངས་པ་སངས་རྒྱས་སའི་ཐུགས་བསྐྱེད་ཀྱི་དཔེར་སྤྲིན་བཀོད་ཅིང་རྒྱུད་བླ་མར་ཡང་དེ་མཚུངས་སུ་བསྟན་པ་ཉིད་ཀྱི་གྲུབ་པའི་ཕྱིར་རོ། །དེས་ན་བསྟན་འབྱུང་གིས་ཀྱང་ཚད་མར་གྱུར་པ་ཡིན་ནོ། །རྟེན་འབྲེལ་མཐར་ཕྱིན་ཐུབ་པས་ཆོས་རྣམས་ཀུན། །རྟེན་འབྲེལ་ཉིད་ལས་གཞན་དུ་བསྟན་མིན་བཞིན། རྟེན་འབྲེལ་མཐར་ཕྱིན་གང་དེའི་ཁྱད་ཆོས་ཆེ། རྟེན་འབྲེལ་རྨད་བྱུང་ཞྭ་འདི་ངོ་མཚར་གནས། ཞེས་པའང་བར་སྐབས་ཀྱི་གས་སུ་བཅད་པའོ།</p>
				<p class="Body"/>
				<p class="Dot">.</p>
				<p id="toc_marker-6" class="Header">།ད་ནི་འཇུག་བསྡུ་བར་བྱ་སྟེ། </p>
				<p class="Body">དེ་ལྟའི་རྒྱལ་བགས་པའི་དབང་རྟགས་ཀྱི་ཅོད་པན་གྲོལ་བ་བཞི་ལྡན་འདི་ཉིད་འཆང་བ་དང་སྤྱོད་པ་བ་དག་གིས་བག་ཡོད་ཀྱིས་འཆང་དགོས་ཏེ། རྗེ་རིན་པོ་ཆེས། ངའི་ཞྭ་འདི་སྡིག་ཅན་གྱི་མགོ་ལ་མི་བཞག མི་ནག་གི་ལག་ཏུ་མི་བཞག་ཅེས་སོགས་ནན་ཏན་གྱིས་གདམས་པའི་ཕྱིར་རོ། མཐོང་གྲོལ་གྱི་དབུ་ཞྭ་རིན་པོ་ཆེ་འདི་ཉིད་རྗེས་འཇུག་མཆོག་དམན་ཀུན་གྱིས་རང་ནུས་བཞིན་བཀུར་སྟི་བྱ་བ་ནི་གནད་དམ་པ་ལགས་ཏེ། རྗེ་བདག་ཉིད་ཆེན་པོས། ངའི་ཞྭ་འདི་རྟེན་ཁུག་གི་ལྷ་ཁང་ཡིན། རྒྱབ་བརྟེན་དང་སྐྱེལ་མ་ཡིན། བཀའ་རྟགས་ཀྱི་ཕྱག་རྒྱ་ཡང་ཡིན། ཞེས་གདམས་པའི་ཕྱིར་རོ། འདི་ཉིད་ལ་བརྙས་ན་རྣམ་སྨིན་མི་བཟད་པ་འབྱིན་ཞིང་བཞེངས་པའི་ཕན་ཡོད་ནི་བསམ་གྱིས་མི་ཁྱབ་པ་འབྱུང་བ་ཆོས་ཉིད་དེ། རྗེ་རིན་པོ་ཆེས། འདི་གསར་པ་བཟོས་ན་ལྷ་ཁང་དང་མཆོད་རྟེན་བཞེངས་པའི་ཕན་ཡོན་འབྱུང་ཞིང་བཤིག་ན་ཉེས་པ་ལྷ་ཁང་བཤིག་དང་མཉམ་མོ། ཞེས་གསུངས་པ་ལ་ངེས་པ་རྙེད་པར་བྱའོ། ཕན་ཡོན་གྱི་ཚུལ་ནི་དམ་ཆོས་པད་དཀར་དང༌། ས་སྙིང་འཁོར་ལོ་བཅུ་པའི་མདོ་སོགས་ལས་ཤེས་པར་སྟེ། མདོ་དེ་དག་ཏུ་རྒྱས་པར་བསྟན་པའི་ཕྱིར་རོ། དེ་ལྟར་ཞྭ་དམར་གསེར་མདངས་ཅན་གྱི་རྣམ་པས་གྲོལ་བ་བཞི་ལྡན་གྱི་ཕྲིན་ལས་རྒྱ་ཆེན་མཛད་པའི་དབུ་ཞྭ་རིན་པོ་ཆེ་འདི་ཉིད་རྒྱལ་བ་འབྲི་གུང་པ་ཡབ་སྲས་དང་བཅས་པའི་དབུ་བཞེས་པ་དང་མཇལ་བ་ནི་སྐལ་པ་བཟང་པོར་ངེས་ཤིང་ཕན་ཡོན་ཁྱད་པར་ཅན་འབྱུང་བ་ནི་ཐུགས་བསྐྱེད་དང་ཕྲིན་ལས་ཀྱི་ཁྱད་པར་དུ་ངེས་ཏེ། རྗེ་རིན་པོ་ཆེས། ཞྭ་སྒོམ་ཞྭ་མགོ་ལ་བཞག་ཙམ་གྱིས། འཕྲལ་ཅིས་ཀྱང་སངས་རྒྱས་ཐོབ་པར་ངེས༌། ཞེས་དགོངས་ཏེ་གསུངས་པ་སོགས་ཀྱི་རྒྱུ་མཚན་བསྙད་དུ་དམིགས་པའི་ཕྱིར། དེ་ཉིད་ཀྱི་རྗེས་འབྲངས་ཀུན་གྱིས་བཀའ་རྟགས་ཀྱི་ཆོད་པན་རེ་བཞེངས་ནས་བསྣབས་པ་ཡང་འབྲེལ་ཆགས་ཤིང་དགོས་པ་རྨད་དུ་བྱུང་སྟེ། དབུ་ཞྭ་རིན་པོ་ཆེ་མཐོང་ཞིང་ཐོས་པའི་སྐྱེ་བོ་ཀུན་ལ་ཐར་པའི་ས་བོན་འཇོག་ཅིང་གནས་སྐབས་སུ་ཡང་བདེ་ལེགས་ཀྱི་འབྲས་བུ་སྩོལ་བའི་མྱིར་དང༌། ཆོས་རྗེ་རིན་པོ་ཆེས་ཀྱང༌། ངའི་བུ་ཀུན་ཞྭ་རེ་གྱིས་ལ་མགོ་ལ་ཞོག་ཅེཤ་ཡང་ཡང་གསུངས་ཉིད་ཀྱི་ཕྱིར། མཐོང་གྲོལ་གྱི་དབུ་ཞྭ་རིན་པོ་ཆེ་འདི་ཉིད་རྒྱལ་མཚན་གྱི་རྩེ་མོར་དབང་གི་རྒྱལ་པོ་བཞིན་ཀུན་ལས་མངོན་པར་འཕགས་པ་སོགས་དགེ་ལེགས་ཀྱི་ཕུང་པོར་ཤེས་པར་བྱ་སྟེ། ཇི་སྐད་དུ་འབྲི་གུང་རྒྱལ་ཚབ་མཆོག་གིས། ཞྭ་ཚོགས་དབུས་ན་འདི་ཉིད་མངོན་པར་མཐོ། ཐུབ་བསྟན་དབུས་སུ་སྒྲུབ་བརྒྱུད་མངོན་པར་མཐོ། སྒྲུབ་བརྒྱུད་དབུས་སུ་འབྲི་གུང་མངོན་པར་མཐོ། །ལྟ་སྤྱོད་ཟུང་འབྲེལ་རྒྱལ་མཚན་ཏོག་ལྟར་མཐོ། ཞེས་རང་བཞིན་བརྗོད་པ་ཉིད་ཀྱི་ལེགས་པར་གྲུབ་པ་ཉིད་ཀྱི་ཕྱིར་རོ། །དེ་ལྟར་ཁམས་གསུམ་འགྲོ་བའི་བླ་མ་ཀུན་མཁྱེན་འབྲི་གུང་བཀའ་བརྒྱུད་པའི་བཀའ་རྟགས་ཀྱི་ཅོད་པན་མཐོང་གྲོལ་ཆེན་མོའི་རྣམས་བཤད་འདི་ཉིད་དགོས་པའི་དབང་གི་ཚད་ཐུབ་ཀྱི་ལུང་ལ་བརྟེན་ཏེ་རང་གཞན་ཀུན་གྱིས་རྟོགས་ཕྱིར་བླ་མ་གོང་མའི་གསུང་གི་རྒྱུན་ནས་དཀྱུས་སུ་བཀོད་པ་ཡིན་གྱི། ཁེ་གྲགས་ཁོང་བཅུག་རང་བཟོ་རྟོག་བརྟགས་ཀྱིས་གཞན་བློ་འཁྲུལ་པར་འཛུད་པའི་ལོག་ཤེས་ཀྱི་སུག་རྗེས་ནི་མ་ཡིན་ནོ། །དེའི་ཕྱིར་དོན་གཉེར་བ་ཀུན་གྱིས་ཡིད་རྟོན་འོས་པས་ཅི་གར་རྩེན་ཅིག་གོ། སྨྲས་པ། བཀའ་གདམས་ལམ་བཟང་མཐའ་བྲལ་ལྟ་བ་དང༌། །བཀའ་བབས་གསང་སྔགས་མངའ་བདག་ཙཱ་མ་རཱས། །བཀའ་དར་ཚད་མས་གཏན་ཕབ་མཉམ་གཞག་ཞྭ། བཀའ་རྟགས་ཕྱག་རྒྱ་རྒྱལ་བསྟན་བླ་ན་སྤ། སྒྲ་ཚད་སྙན་སྨན་སྐར་དཔྱད་མ་སྦྱངས་ལ། གཞན་ཕན་ལྷག་བསམ་སྣང་བ་མ་རྒྱས་པ། མཉམ་པར་བཞག་དང་བཟླས་བྲལ་ཐ་མལ་པས། །བདག་དང་འདྲ་འགར་སྨན་སྙམ་གསལ་བར་བྱས། །ཕྱོགས་སུ་མ་ལྷུང་བཀའ་ལྟར་བྲིས་པའིདགེས། ཕྱོགས་དུས་རྒྱལ་ཀུན་འདུས་ཞལ་འབྲི་གུང་བསྟན། ཕྱོགས་བརྒྱར་དར་རྒྱས་དེ་འཛིན་སྲིད་ན་བསྟན། །ཕྱོགས་ལས་རྣམ་པར་རྒྱལ་བའི་བཀྲ་ཤིས་ཤོག ། ། །</p>
				<p class="Body"/>
				<p class="Body"/>
				<p class="Body"/>
				<p class="Web"><a href="http://www.tibetanebooks.com">www.tibetanebooks.com</a></p>
			</div>
		</div>
	</body>
</html>
