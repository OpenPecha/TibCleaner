





Wuma Sherab Drelwa05.html





༄༅། །དབུ་མ་རྩ་བ་ཤེས་རབ་ཀྱི་འགྲེལ་བ་འཐད་པའི་རྒྱན་ཅེས་བྱ་བ་བཞུགས་སོ།།
༄༅། སཾ ག ཏཱ ལཾ ཀཱ ར མ དྡྷ མ ཀ མཱུ ལ པྲ ཛྙཱ སྱ པྲ ཏྟི ནཱ མ བི ཧ ར ཏི སྨ།།
༄༅། །དབུ་མ་རྩ་བ་ཤེས་རབ་ཀྱི་འགྲེལ་བ་འཐད་པའི་རྒྱན་ཅེས་བྱ་བ་བཞུགས་སོ།། དབུ་མ་རྩ་བའི་འགྲེལ་བ་འཐད་པའི་རྒྱན་ཅེས་བྱ་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །རྒྱལ་བའི་གསུང་རབ་ངེས་དོན་ཡང་དག་མཐའ། །གཟིགས་ནས་འགྲོ་ལ་དམིགས་མེད་ཐུགས་རྗེ་ཡིས། །ཡང་དག་རིགས་པའི་སྒྲོན་མ་གསལ་མཛད་པ། །རྒྱལ་སྲས་ཀླུ་སྒྲུབ་ཞབས་ལ་ཕྱག་འཚལ་ལོ། །མཐའ་གཉིས་བརྟགས་པའི་རི་བོ་ཀུན་འཇོམས་ཤིང་། །རྟག་ཆད་སྲིད་ཞིར་མི་གནས་དབུ་མ་ཡི། །གཞི་ལམ་འབྲས་བུ་ཇི་བཞིན་གསལ་བྱེད་པ། །ཤེས་རབ་རྩ་བ་ཟབ་ཡངས་རྡོ་རྗེའི་ཚིག །ལུང་རིགས་བླ་མའི་མན་ངག་ལ་བརྟེན་ནས། །བློ་ལྡན་དོན་གཉེར་སྐྱེ་བོས་བསྐུལ་བས་ན། །གཞན་ལ་ཕན་ཕྱིར་འཐད་པ་དང་ལྡན་པར། །སྒྲོ་སྐུར་མེད་པའི་ཚུལ་གྱིས་བདག་གིས་བཤད། །སྤྱིར་མདོའམ་བསྟན་བཅོས་འཆད་པ་རྣམས་ཀྱིས་བཤད་པ་ལ་འཇུག་པའི་སྔོན་དུ་སྤྱི་དོན་གསུམ་བསམ་པར་བྱ་སྟེ། གང་བཤད་བྱ་དང་མཉན་བྱའི་ཆོས་ཉིད་ངོས་གཟུང་བ་དང་། དེ་ཇི་ལྟར་བཤད་ཅིང་མཉན་པའི་ཚུལ་དང་། ཚུལ་དེས་ཉན་བཤད་བྱས་པའི་འབྲས་བུའོ། །དང་པོ་ལ་ཡང་ཆོས་ཀྱི་སྒྲ་འཇུག་པའི་ཡུལ་གྱི་དབྱེ་བ་དང་། སྒྲ་བཤད་པའི་དོན་དང་། སྐབས་ཀྱི་ཆོས་ངོས་གཟུང་བ་གསུམ་གྱིས་ཤེས་པར་བྱ་བ་ལས། དང་པོ་ནི། ཆོས་ནི་ཤེས་བྱ་ལམ་དང་ནི། །མྱ་ངན་འདས་དང་ཡིད་ཀྱི་ཡུལ། །བསོད་ནམས་ཚེ་དང་གསུང་རབ་དང་། །འབྱུང་འགྱུར་ངེས་དང་ཆོས་ལུགས་ལའོ། །ཞེས་པའི་ཚུལ་གྱིས་མདོ་བསྟན་བཅོས་ནས་ཆོས་ཀྱི་སྒྲ་གང་ཇི་སྙེད་ཅིག་འབྱུང་བ་དེ་ཐམས་ཅད་ཡུལ་བཅུ་པོ་དེ་ལ་ཅི་རིགས་པར་འཇུག་པར་བལྟའོ། །གཉིས་པ་ནི། དྷརྨ་ཞེས་པའི་སྒྲ་དྷ་ར་ཎ་འཛིན་པ་ཡིན་པས་རང་གི་མཚན་ཉིད་འཛིན་པ་དང་། ལྟུང་བ་ལས་འཛིན་པ་ལས། དང་པོ་ནི། ཆོས་ཐམས་ཅད་བདག་མེད་པ་ཞེས་པ་ལྟ་བུ་ཤེས་བྱ་ཟག་བཅས་ཟག་མེད་ཐམས་ཅད་རང་རང་གི་མཚན་ཉིད་འཛིན་པའི་དོན་གྱིས་ན་ཆོས་སོ། །གཉིས་པ་ལ་ཡང་བྱེ་བྲག་འགྲོ་བ་ངན་པར་ལྟུང་བ་ལས་འཛིན་པ་དང་། སྤྱིར་འགྲོ་བ་ལྔའི་འཁོར་བར་ལྟུང་བ་ལས་འཛིན་པ་གཉིས་ལས། དང་པོ་ནི། འཇིག་རྟེན་འདི་དང་ཕ་རོལ་ཏུ། །ཆོས་སྤྱོད་པ་ནི་བདེ་བར་ཉལ། །ཅེས་པ་ལྟ་བུ་ལས་འབྲས་ལ་ཡིད་ཆེས་པའི་དད་པའམ། འཇིག་རྟེན་པའི་ཡང་དག་པའི་ལྟ་བ་ལ་བརྟེན་ནས་ཕྱི་རོལ་པ་ཁ་ཅིག་ལ་ཡང་ཡོད་དུ་རུང་བ་དགེ་བ་བཅུ་སྤྱོད་པ་དང་། འཇིག་རྟེན་གྱི་བསམ་གཏན་གཟུགས་མེད་ཀྱི་ཏིང་ངེ་འཛིན་བསྒོམ་པ་ལྟ་བུའོ། །གཉིས་པ་ནི། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཞེས་པ་ལྟ་བུ་སངས་རྒྱས་པའི་སྐྱབས་གནས་ཀྱི་ཆོས་མཐུན་མོང་མ་ཡིན་པ་རྟོགས་པའི་ཆོས་རྣམ་བྱང་གི་བདེན་པ་གཉིས་དང་དེ་ལ་འཇུག་པ་ལུང་གི་ཆོས་ཏེ། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་གང་གསུངས་པའོ། །གསུམ་པ་འདིར་སྐབས་སུ་བབ་པ་ནི། གསུང་རབ་བམ་ལུང་གི་ཆོས་ཡིན་ལ། དེ་ཡང་། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ལེགས་པར་གསུངས་དང་དེ་ཡི་དགོངས་འགྲེལ་ལོ། །ཞེས་པའི་ཚུལ་གྱིས་ཡང་དག་པར་རྫོགས་པའི་སངས་རྒྱས་ཀྱིས་ལེགས་པར་གསུངས་པའི་བཀའ་དང་། དེའི་དོན་ངེས་པར་འགྲེལ་པའི་བསྟན་བཅོས་གཉིས་ལས། དང་པོ་ལ་བཀའི་མཚན་ཉིད་དང་། མཚོན་བྱའི་སྒྲའི་དོན་དང་། མཚན་གཞིའི་རབ་ཏུ་དབྱེ་བ་གསུམ་གྱིས་ཤེས་པར་བྱ་བ་ལ། དང་པོ་ནི། གང་ཞིག་དོན་ལྡན་ཆོས་དང་ཉེར་འདྲེལ་ཞིང་། །ཁམས་གསུམ་ཉོན་མོངས་ཀུན་ནས་སྤོང་བྱེད་གསུང་། །ཞི་བའི་ཕན་ཡོན་སྟོན་པར་བྱེད་པ་གང་། །དེ་ནི་དྲང་སྲོང་གསུང་ཡིན་བཟློག་པ་གཞན། །ཅེས་པའི་ཚུལ་གྱིས་བརྗོད་བྱ་བསླབ་པ་རིན་པོ་ཆེ་གསུམ་སྟོན་པ་དང་། རྗོད་བྱེད་ངག་ཚིག་ཡི་གེ་དྲི་མ་མེད་པ་དང་། བྱེད་པ་ཁམས་གསུམ་གྱི་ཉོན་མོངས་པ་ཀུན་ནས་སྤོང་བར་བྱེད་པ་དང་། འབྲས་བུ་མྱང་འདས་གསུམ་སྟོན་པའམ་ཐོབ་པར་བྱེད་པ་སྟེ་སྤོབས་པ་བཞི་ལྡན་གྱི་ངག་དེའི་མཚན་ཉིད་ཡིན་ནོ་ཞེས་མདོ་བསྟན་བཅོས་ནས་གསུངས་པ་ནི་ཕྱི་རོལ་གྱི་གཞུང་ལས་ཁྱད་པར་དུ་བྱ་བའི་དོན་དུ་དེའི་ཉེ་བར་མཚོན་བྱེད་ཙམ་དུ་ཟད་པས་དེའི་རིགས་མི་མཐུན་སེལ་བའི་མཚན་ཉིད་ནི། དངོས་སུ་སངས་རྒྱས་ཀྱི་བདག་རྐྱེན་ལས་བྱུང་བའི་ཆོས་སོ། །གཉིས་པ་ནི། ཞལ་ནས་གསུངས་པའི་དོན་གྱིས་ན་བཀའོ། །གསུམ་པ་ལ་དབྱེ་སྒོ་དུ་མ་ཡོད་པ་ལས། རེ་ཞིག་བྱེད་པ་ཆེ་བ་བདག་རྐྱེན་གྱི་དབང་གིས་དངོས་སུ་ཞལ་ནས་གསུངས་པའི་དང་། བྱིན་གྱིས་བརླབས་པའི་དང་། རྗེས་སུ་གནང་བའི་བཀའ་གསུམ་དང་། དུས་ཀྱི་དབང་གིས་གདུལ་བྱ་ཐེག་པ་དམན་པ་ལ་མོས་པ་ལྔ་སྡེ་བཟང་པོ་ལ་སོགས་པ་ལ་ཡུལ་ཝཱ་ར་ཎ་སཱི་དྲང་སྲོང་ལྷུང་བའི་ནགས་རི་དྭགས་རྒྱུ་བའི་ཚལ་དུ་བརྗོད་བྱ་སྤྱོད་པ་སེམས་ཅན་ལ་འཚེ་བ་སྤོང་བ་དང་། ལྟ་བ་ཕུང་པོ་བྱེད་པ་པོ་དང་ཟབ་པོའི་གང་ཟག་གི་བདག་གིས་སྟོང་པའི་མི་རྟག་པའི་ཆོས་ཙམ་མམ་བདེན་བཞི་རྣམ་པ་བཅུ་དྲུག་ཙམ་སྟོན་པ་བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་བཟླས་ཏེ་ལན་བཅུ་གཉིས་སུ་བསྐོར་བ་དང་། གདུལ་བྱ་ཐེག་པ་ཆེན་པོའི་རིགས་ཅན་དབང་པོ་མཆོག་ཏུ་གྱུར་པ་ལ་གནས་བྱ་རྒོད་ཕུང་པོའི་རིར་བརྗོད་བྱ་སྤྱོད་པ་རྒྱ་ཆེན་པོ་གཞན་དོན་སྙིང་རྗེ་ཆེན་པོ་དང་། ལྟ་བ་ཟབ་མོ་གང་ཟག་དང་ཆོས་ཀྱི་སྤྲོས་པ་མཐའ་དག་གིས་སྟོང་པར་སྟོན་པ་བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་མདོ་རྒྱས་འབྲིང་བསྡུས་པར་བསྐོར་བ་དང་། གདུལ་བྱ་ཐེག་པ་སྣ་ཚོགས་ལ་མོས་པའི་རིགས་ཅན་ལ་ཡུལ་ལངྐ་བུ་རི་ལ་སོགས་པར་བརྗོད་བྱ་སྤྱོད་པ་གཞན་དོན་རྒྱ་ཆེན་པོ་དང་། ལྟ་བ་བཀའ་དང་པོར་གང་ཟག་གིས་སྟོང་པའི་ཕུང་པོ་ལྔའམ་བདེན་བཞིའི་ཆོས་ཙམ་ཡོད་པར་བཤད་པ་དང་། གཉིས་པར་དེ་ཡང་མེད་པར་བཤད་པ་གཉིས་འགལ་ལོ་སྙམ་དུ་དོགས་པ་ལ་རྣལ་འབྱོར་སྤྱོད་པ་བ་དག་བཀའ་གསུམ་པའི་དགོངས་པ་སེམས་ཙམ་དུ་བྱས་ནས་བཀའ་གཉིས་པར་དེ་དག་མེད་པར་བཤད་པ་ནི་ཀུན་བརྟགས་གཟུང་འཛིན་གཉིས་མེད་པ་ལ་དགོངས་པ་ཡིན་གྱི་ཉོན་མོངས་རྣམ་བྱང་གི་རྟེན་གཞན་དབང་གཉིས་མེད་ཀྱི་ཤེས་པའང་མེད་པར་སྟོན་པ་མ་ཡིན་པས་དེ་གཉིས་མི་འགལ་ཞེས་འཆད་མོད་ཀྱི་ལུང་དང་རིགས་པས་མདོའི་དགོངས་པ་ཕྱིན་ཅི་མ་ལོག་པར་འཆད་པ་འཕགས་པ་ཀླུ་སྒྲུབ་ཀྱི་རྗེས་སུ་འབྲངས་པའི་མཁས་པ་རྣམས་ནི་བཀའ་དང་པོར་གང་ཟག་གིས་སྟོང་པའི་ཕུང་པོ་ཁམས་དང་སྐྱེ་མཆེད་དམ། ཉོན་མོངས་རྣམ་བྱང་གིས་བསྡུས་པའི་རྟེན་འབྲེལ་བདེན་པ་བཞིའི་ཆོས་ཙམ་ཡོད་པར་གསུངས་པ་ནི་ཀུན་རྫོབ་འཁྲུལ་པའི་ངོ་དང་། གཉིས་པར་དེ་དག་མེད་པར་གསུངས་པ་ནི་དོན་དམ་པ་རིགས་པའི་ཤེས་པ་མ་འཁྲུལ་བའི་ངོར་ཡིན་པས་མི་འགལ་ལོ་ཞེས་སྟོན་པ་བཀའ་ཐ་མ་ངེས་པ་དོན་གྱི་ཆོས་ཀྱི་འཁོར་ལོ་སྟེ་བཀའ་རིམ་པ་གསུམ་དང་། བརྗོད་བྱའི་དབང་གིས་རྒྱ་ཆེ་བ་ཀུན་རྫོབ་ཀྱི་བདེན་པ་སྟོན་པ་དྲང་བ་དོན་གྱི་མདོ་སྡེ་དང་། དོན་དམ་པའི་བདེན་པ་ཟབ་མོ་སྟོང་ཉིད་སྟོན་པ་ངེས་པ་དོན་གྱི་མདོ་སྡེ་གཉིས་དང་། རྗོད་བྱེད་ཀྱི་དབང་གིས་མདོའི་སྡེ་ལ་སོགས་པ་གསུང་རབ་ཡན་ལག་བཅུ་གཉིས་དང་། ཕྱོགས་ཀྱི་དབང་གིས་བསླབ་པ་རིན་པོ་ཆེ་གསུམ་གཙོར་སྟོན་པའམ། ཡང་ན་བསླབ་པ་རིན་པོ་ཆེ་གསུམ་ཀའི་དོན་མདོར་སྟོན་པ་མདོ་སྡེ་དང་། ཚུལ་ཁྲིམས་ཀྱི་བསླབ་པ་རྒྱས་པར་སྒྲུབ་པ་འདུལ་བ་དང་། ཤེས་རབ་ཀྱི་བསླབ་པ་རྒྱས་པར་སྒྲུབ་པ་མངོན་པ་སྟེ་སྡེ་སྣོད་རིན་པོ་ཆེ་གསུམ་དང་། དམན་པ་དང་མཆོག་གི་དབང་གིས་ཐེག་པ་ཆུང་ངུ་དང་། ཆེན་པོ་གཉིས་ཡིན་ལ། ཕྱི་མ་འདི་ལ་རྒྱུ་མཚན་ཉིད་དང་། འབྲས་བུ་གསང་སྔགས་ཀྱི་ཐེག་པ་གཉིས་སོ། །བསྟན་བཅོས་ཀྱི་སྤྱིའི་དོན་ངེས་པར་བྱ་བ་ལའང་གསུམ་སྟེ། བསྟན་བཅོས་ཀྱི་མཚན་ཉིད་དང་། མཚོན་བྱའི་སྒྲའི་དོན་དང་། མཚན་གཞིའི་དབྱེ་བའོ། །དང་པོ་ནི། ཡང་དག་པར་རྫོགས་པའི་སངས་རྒྱས་ཀྱི་གསུང་ལ་བརྟེན་ནས་རྩོམ་པ་པོ་ཚད་དང་ལྡན་པའི་གང་ཟག་གིས་བཀོད་པ་སྟེ། གང་ཞིག་རྒྱལ་བས་གསུངས་པ་འབའ་ཞིག་གི །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་གསུང་བཞིན་སྤྱི་བོས་ལོང་། །ཞེས་གང་གསུངས་པའོ། །གཉིས་པ་ནི། ཤཱསྠྲཡཱ་ཞེས་པའི་སྒྲ་འཇོམས་པའམ་སེལ་བའམ་འཆོས་པ་ལ་འཇུག་པས་ཉོན་མོངས་པའི་དགྲ་མ་ལུས་པ་འཇོམས་པའམ་རྣམ་པར་རྟོག་པ་སེལ་བའམ། དེ་གཉིས་ཀྱི་སྒོ་ནས་སློབ་མའི་བློ་འཆོས་པའམ། ཡང་ན་སྠྱཱ་ན་སྐྱོབ་པ་ཡིན་པས་ངན་འགྲོ་དང་སྲིད་པ་ལས་སྐྱོབ་པར་བྱེད་པ་སྟེ། རྟོག་རྣམས་སེལ་བར་བྱེད་པ་དང་། །འཛིན་པ་འཆོས་ཕྱིར་བསྟན་འཆོས་སོ། །ཞེས་དང་། ཉོན་མོངས་དགྲ་རྣམས་མ་ལུས་འཇོམས་པ་དང་། །ངན་འགྲོ་སྲིད་ལས་སྐྱོབ་པར་བྱེད་པ་ཡི། །འཆོས་སྐྱོབ་ཡོན་ཏན་ལྡན་ཕྱིར་བསྟན་འཆོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་གསུངས་པ་ལྟ་བུའོ། །འདི་བཀའ་ལའང་ཡོད་མོད་ཀྱི་སྒྲའི་དོན་བཤད་པ་ཉིད་ཀྱིས་ཕྱི་རོལ་པའི་གཞུང་ལས་ཁྱད་པར་དུ་འཕགས་པ་བསྟན་པ་ཡིན་གྱི་མཚན་ཉིད་དུ་བཀོད་པ་མ་ཡིན་པས་སྐྱོན་མེད་དོ། །གསུམ་པ་ལ་དབྱེ་སྒོ་དུ་མ་ཡོད་པ་ལས། རེ་ཞིག་བྱེད་པ་ཆེ་བའི་སྒོ་ནས་དབྱེ་བ་ལ་བཤད་བྱ་བཀའི་དབང་གིས་དབྱེ་ན། བཀའ་ཙམ་གྱི་ཐུན་མོང་གི་དོན་འགྲེལ་པ་དང་། བྱེ་བྲག་སོ་སོའི་དགོངས་འགྲེལ་གཉིས་ལས། དང་པོ་ནི། བཀའ་ཙམ་གྱི་ཚིག་དང་དོན་གྱི་ཆ་གསལ་བར་བྱེད་པ་སྒྲ་དང་ཚད་མ་ལྟ་བུའོ། །གཉིས་པ་ལ། དང་པོ་བདེན་པ་བཞིའི་ཆོས་ཀྱི་འཁོར་ལོའི་སྤྱོད་པ་དང་ལྟ་བའི་ཚུལ་གསལ་བར་བྱེད་པ་འདུལ་བ་མདོ་དང་། ཆོས་མངོན་པ་མཛོད་ཀྱི་བསྟན་འཆོས་ལ་སོགས་པའོ། །གཉིས་པ་མཚན་ཉིད་མེད་པའི་མདོའི་དོན་གསལ་བར་བྱེད་པ་ལ་གཉིས་ཏེ། མདོས་དངོས་སུ་བརྗོད་པ་ཤེས་རབ་བམ་ལྟ་བའི་དམིགས་པ་ཆོས་ཐམས་ཅད་རང་བཞིན་སྟོང་པ་ཉིད་རིགས་པའི་སྒོ་ནས་གསལ་བར་བྱེད་པ་སློབ་དཔོན་ཀླུ་སྒྲུབ་ཀྱི་དབུ་མ་རིགས་པའི་ཚོགས་རྗེས་སུ་འབྲངས་པ་དང་བཅས་པ་དང་། ཤུགས་ལ་ཚིག་གི་དོན་དུ་བསྟན་པ་ཡུལ་ཅན་ལམ་དང་འབྲས་བུས་བསྡུས་པ་མངོན་པར་རྟོགས་པའི་རིམ་པ་མངོན་རྟོགས་བརྒྱད་དུ་ཕྱེ་ནས་སྟོན་པ་འཕགས་པ་བྱམས་པའི་མངོན་པར་རྟོགས་པའི་རྒྱན་རྗེས་སུ་འབྲངས་པ་དང་བཅས་པའོ། །གསུམ་པ་བཀའ་ཐ་མ་ངེས་པ་དོན་གྱི་དགོངས་འགྲེལ་ལ་ལྟ་བ་སེམས་ཙམ་ལ་བརྟེན་ནས་ལྟ་བ་དང་སྤྱོད་པའི་ཚུལ་ཅི་རིགས་སུ་གསལ་བར་བྱེད་པ་འཕགས་པ་བྱམས་པའི་དབུས་དང་མཐའ་རྣམ་པར་འབྱེད་པ་དང་། མདོ་སྡེའི་རྒྱན་དང་། ཆོས་ཅན་དང་ཆོས་ཉིད་རྣམ་པར་འབྱེད་པ་གསུམ་དང་། དེ་དག་གི་རྗེས་སུ་འབྲངས་པ་སློབ་དཔོན་ཐོགས་མེད་ཀྱི་རྣལ་འབྱོར་སྤྱོད་པའི་ས་སྡེ་ལྔ་སྡོམ་གཉིས་དང་བཅས་པ་དང་། སློབ་དཔོན་དབྱིག་གཉེན་གྱི་པྲ་ཀར་ཎ་སྡེ་བརྒྱད་ལ་སོགས་པའོ། །བཀའ་ཐ་མའི་དགོངས་པ་དབུ་མར་འཆད་པ་འཕགས་པ་བྱམས་པའི་རྒྱུད་བླ་མ་དང་། སློབ་དཔོན་ཟླ་བ་གྲགས་པའི་དབུ་མ་ལ་འཇུག་པ་ལ་སོགས་པའོ། །བྱེད་པའི་དབང་གིས་ཟབ་མོ་རྣམས་པར་འབྱེད་པའི་དང་། རྒྱ་ཆེན་པོ་སྡུད་པའི་དང་། འཁྲུགས་པ་སྡེབ་པའི་བསྟན་བཅོས་གསུམ་དང་། ཕྱོགས་ཀྱི་དབང་གིས་སྔར་བཤད་པ་ལྟར་སྡེ་སྣོད་གསུམ་གྱི་དོན་གསལ་བར་བྱེད་པ་གསུམ་དང་། བརྗོད་བྱའི་དབང་གིས་དྲང་དོན་ངེས་དོན་གྱི་མདོའི་ཆ་གསལ་བར་བྱེད་པ་གཉིས་ལས། ཐེག་པ་ཆུང་ངུ་དང་ཆེན་པོའི་དོན་གསལ་བར་བྱེད་པ་གཉིས་དང་། མཆོག་དམན་གྱི་དབང་གིས། དོན་མེད་དོན་ལོག་དོན་དང་ལྡན། །ངན་གཡོ་བརྩེ་བྲལ་སྡུག་བསྔལ་སྤོང་། །ཐོས་རྩོད་སྒྲུབ་པ་ལྷུར་ལེན་པ། །བསྟན་བཅོས་དྲུག་བྲལ་གསུམ་དུ་འདོད། །ཅེས་པའི་ཚུལ་གྱིས་རྣམ་པ་དགུའོ། །དེ་ལྟར་ལུང་གི་ཆོས་ལ་བཀའ་དང་བསྟན་བཅོས་གཉིས་ལས། འདིར་བཤད་པར་བྱ་བ་སྐབས་སུ་བབ་པ་ནི་བསྟན་བཅོས་ཡིན་པས་དེའི་དོན་ངེས་པར་བྱ་བ་ལ་གསུམ་སྟེ། དེ་མཛད་པ་པོའི་ཁྱད་པར་དང་། ཇི་ལྟར་མཛད་པའི་ཚུལ་དང་། མཛད་པ་བསྟན་བཅོས་ཀྱི་རང་བཞིན་ནོ། །དང་པོ་ནི། སློབ་དཔོན་ཀླུ་སྒྲུབ་ཀྱིས་མཛད་པ་ཡིན་ལ། དེའི་ཁྱད་པར་ལ་མཁས་པ་ཁ་ཅིག་ལིཙྪ་བཱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བར་སྐྱེ་བ་བརྙེས་པ་དང་། དགེ་སློང་བློ་འཆང་དུ་སྐྱེ་བ་བརྙེས་པ་དང་། སློབ་དཔོན་ཀླུ་སྒྲུབ་ཏུ་སྐྱེ་བ་བརྙེས་པ་སྟེ་གནས་སྐབས་ཀྱི་ཁྱད་པར་གསུམ་དང་། ས་དང་པོ་རབ་ཏུ་དགའ་བ་ཐོབ་པ་དང་། བདེ་བར་གཤེགས་པའི་མདོ་རྒྱུད་དུ་མ་ལས་ལུང་བསྟན་པ་ཐོབ་པས་རང་བཞིན་གྱི་ཁྱད་པར་གཉིས་ཏེ་ཁྱད་པར་ལྔ་དང་ལྡན་པ་ཞེས་འཆད་དོ། །ཡང་མཁས་པ་ཁ་ཅིག་བརྙེས་པ་ཡོན་ཏན་གྱི་དང་། མཛད་པ་ཕྲིན་ལས་ཀྱི་དང་། རྗེས་སུ་བསྔགས་པའི་ཁྱད་པར་གསུམ་དང་ལྡན་པའོ། །དང་པོ་ལ་གཉིས་ཏེ། སློབ་དཔོན་འདི་ནི་བྲམ་ཟེའི་རིགས་ཡིན་ལ། དེའི་ཁྱིམ་གྱི་བདེ་བ་ལ་མ་ཆགས་པར་ཁབ་མེད་པར་རབ་ཏུ་གཤེགས་ཏེ་བསྙེན་པར་རྫོགས་པའི་དགེ་སློང་དུ་གྱུར་པ་ལས་དཀའ་བ་སྤྱད་པ་བརྒྱ་ཕྲག་ཕྱེད་དང་གསུམ་ལ་བཅས་པའི་ཁ་ན་མ་ཐོ་བ་ཕྲ་རབ་ཙམ་གྱིས་ཀྱང་མ་གོས་པ་དང་། གང་ཟག་དང་ཆོས་ཀྱི་བདག་གིས་སྟོང་པའི་ཆོས་ཉིད་མཐོང་བས་སྤང་བར་བྱ་བའི་ཉོན་མོངས་པ་དང་ཤེས་བྱའི་སྒྲིབ་པ་སྤངས་པས་སྤངས་པའི་ཁྱད་པར་དང་། སྤྱིར་རིགས་པའི་གནས་ལྔ་ལ་མཁས་པ་དང་། བྱེ་བྲག་ནང་བདེ་བར་གཤེགས་པའི་བཀའ་རབ་འབྱམས་ལ་རྟོགས་པའི་སྣང་བ་ཐོབ་པ་དང་། དེའི་ཡང་ཁྱད་པར་ཐེག་པ་ཆེན་པོ་ངེས་དོན་གྱི་མདོ་སྡེ་དང་རྒྱུད་སྡེ་ཕྱིན་ཅི་མ་ལོག་པར་རྟོགས་པས་ལུང་གི་ཆོས་ཐུགས་སུ་ཆུད་པ་དང་། ས་དང་པོ་ཆོས་ཀྱི་དབྱིངས་ཀུན་ཏུ་འགྲོ་བའི་ཚུལ་གྱིས་མངོན་སུམ་དུ་རྟོགས་ཤིང་དུས་གཅིག་ཏུ་སངས་རྒྱས་བརྒྱའི་ཞལ་མཐོང་བ་ལ་སོགས་པ་དེའི་ཡོན་ཏན་བརྒྱ་ཕྲག་བཅུ་གཉིས་ཐོབ་པས་རྟོགས་པའི་ཆོས་ཐུགས་སུ་ཆུད་པ་རྟོགས་པའི་ཁྱད་པར་རོ། །གཉིས་པ་ལ། དེ་ཚེ་དེ་ལ་རྫོགས་སངས་བྱང་ཆུབ་རྒྱུ། །དང་པོ་སྦྱིན་པ་ཉིད་ནི་ལྷག་པར་འགྱུར། །ཞེས་པའི་ཚུལ་གྱིས་ས་དང་པོ་ལ་གཙོ་བོར་སྤྱོད་པ་སྦྱིན་པའི་ཕ་རོལ་ཏུ་ཕྱིན་པ་ལ་ཁྱད་པར་དུ་སློབ་པ་དང་། རང་གཞན་གྱི་དོན་ཕུན་སུམ་ཚོགས་པ་འཐོབ་པའི་རྒྱུ་དཀོན་མཆོག་གསུམ་གྱི་རྟེན་འཛུགས་པར་མཛད་པའོ། །དང་པོ་ལ། གསེར་འགྱུར་གྱི་རྩི་ལ་སོགས་པས་ཕྱིའི་ཡོ་བྱད་ལ་མངའ་བརྙེས་ཤིང་མ་ཆགས་པར་གཏོང་བ་དང་། ནང་རང་གི་དབུ་ཡང་དོན་དུ་གཉེར་བའི་སྐྱེ་བོ་ལ་གནང་བས་ཆགས་པ་མེད་པ་ཟང་ཟིང་གི་སྦྱིན་པ་དང་། ནད་དང་ཀླུ་ལ་སོགས་པའི་གདོན་གྱིས་འཇིགས་པ་ལ་གསོ་དཔྱད་དང་སྲུང་བ་ལ་སོགས་པ་མཛད་པས་མི་འཇིགས་པ་སྐྱབས་ཀྱི་སྦྱིན་པ་དང་། ཀླུའི་ཡུལ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་གཞུང་འབུམ་པ་ལ་སོགས་པ་དང་། ཨོ་རྒྱན་གྱི་ཡུལ་མཁའ་འགྲོ་མའི་ཕྱག་ནས་གསང་སྔགས་ཀྱི་རྒྱུད་སྡེ་མང་པོ་གདན་དྲངས་ཤིང་མང་དུ་སྤེལ་ཏེ་དེ་དག་གི་དོན་ཕྱིན་ཅི་མ་ལོག་པར་གསལ་བར་བྱེད་པའི་བསྟན་བཅོས་མཛད་པས་ཟག་པ་མེད་པ་ཆོས་ཀྱི་སྦྱིན་པ་མཛད་པའོ། །གཉིས་པ་ནི། མཁན་པོ་སྒྲ་གཅན་འཛིན་བཟང་པོའི་བཀས་གཙུག་ལག་ཁང་བྱེ་བ་བརྩིགས་ཏེ་སངས་རྒྱས་ཀྱི་སྐུ་གསུང་ཐུགས་ཀྱི་རྟེན་བཞེངས་པས་སངས་རྒྱས་དཀོན་མཆོག་གི་རྟེན་བཙུགས་པ་དང་། སྔར་བཤད་པ་ལྟར་མདོ་སྡེ་དང་རྒྱུད་སྡེ་དུ་མ་གདན་དྲངས་ཤིང་དེའི་དོན་གསལ་བར་བྱེད་པའི་བསྟན་བཅོས་མཛད་པས་ལུང་གི་ཆོས་ཀྱི་དང་། ས་དང་པོ་མཐོང་པའི་ལམ་ཐོབ་པས་རྟོགས་པའི་ཆོས་ཀྱི་རྟེན་བཙུགས་པས་ཆོས་དཀོན་མཆོག་གི་རྟེན་བཙུགས་པ་དང་། སྔར་བཤད་པ་ལྟར་རང་བསྙེན་པར་རྫོགས་པའི་དགེ་སློང་དང་བྱང་ཆུབ་སེམས་དཔའ་ས་དང་པོ་ལ་གནས་པའི་དགེ་འདུན་དུ་གྱུར་ནས་གཞན་དེ་དག་ལ་བཀོད་པའི་སྒོ་ནས་དགེ་འདུན་དཀོན་མཆོག་གི་རྟེན་འཛུགས་པར་མཛད་པའོ། །རྗེས་སུ་བསྔགས་པའི་ཁྱད་པར་ལ་གསུམ་སྟེ། སྐྱེས་ཐོབ་ཀྱི་མཚན་གྱི་སྒོ་ནས་དང་། འཇིག་རྟེན་ལ་གྲགས་པའི་སྒོ་ནས་དང་། སངས་རྒྱས་ཀྱིས་མདོ་རྒྱུད་དུ་མ་ལས་བསྔགས་པའོ། །དང་པོ་ནི། ནཱ་གཱརྫུ་ན་ཞེས་པའི་ག་རིང་པོའི་འའི་སྲོག་ན་ཨ་གནས་པས་ནཱ་ག་ཨརྫུ་ན་སྟེ་ཀླུ་སྲིད་སྒྲུབ་ཅེས་སྲིད་མི་མངོན་པར་བྱས་ཏེ་དོན་གྱིས་གནས་པས་ཀླུ་ཞེས་པས་ལྟ་བ་ངན་པའི་མཐའ་ལ་མི་གནས་པ་དང་། ས་དང་པོའི་ཡེ་ཤེས་ཀྱི་རྒྱ་མཚོར་སྐྱེ་བ་བརྙེས་པ་དང་། བདེ་བར་གཤེགས་པའི་གསུང་རབ་ཀྱི་བང་མཛོད་ཀྱི་བརྗོད་བྱ་ཟབ་མོ་རྟེན་འབྲེལ་སྐྱེ་འགག་མེད་པའི་རིན་པོ་ཆེ་ལ་མངའ་བརྙེས་པ་དང་། མཐོང་བའི་དུག་ཆོས་ཐམས་ཅད་བདག་མེད་པར་ལྟ་བ་ལས་བྱུང་བའི་རིགས་པའི་མེས་རང་གཞན་གྱི་སྡེ་པས་བཏགས་པའི་གྲུབ་མཐའ་ངན་པའི་བུད་ཤིང་མ་ལུས་པ་བསྲེག་པ་དང་། གྲུབ་མཐས་མ་བསླད་པའི་འཇིག་རྟེན་ཐ་མལ་པའི་ཡིད་ཀྱི་མུན་པ་སེལ་བར་མཛད་པ་སྟེ་ལྔས་ཀླུ་དང་ཆོས་མཚུངས་པ་དང་། སྲིད་སྒྲུབ་ཅེས་པས་གཉིས་སུ་མེད་པ་ཡེ་ཤེས་ཀྱི་གསུང་དྲང་ཞིང་འབིགས་པ་རྒྱལ་པོ་སྲིད་སྒྲུབ་ཀྱི་མདའ་དང་འདྲ་བས་ཉིད་ཀྱི་གདུལ་བྱ་ལྷ་དང་བཅས་པའི་འཇིག་རྟེན་ལ་ཁམས་གསུམ་དུ་སྲིད་པའི་དགྲ་སྡེ་མ་ལུས་པ་བཅོམ་ནས་ཆོས་ཀྱི་རྒྱལ་པོ་ཆེན་པོ་སངས་རྒྱས་ཀྱི་རྒྱལ་སྲིད་གཏོད་པར་མཛད་པ་སྟེ་གཉིས་ཀྱིས་སྲིད་སྒྲུབ་དང་ཆོས་མཚུངས་པར་བསྟན་པའོ། །གཉིས་པ་ནི། འཛམ་བུ་གླིང་དུ་སངས་རྒྱས་གཉིས་པར་གྲགས་པའོ། །གསུམ་པ་ནི། སྤྲིན་ཆེན་པོའི་མདོ་ལས། ཀུན་དགའ་བོ་ལིཙྪ་བཱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི་ང་ཡོངས་སུ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས་ངའི་བསྟན་པ་རྒྱས་པར་རབ་ཏུ་བསྟན་ཏེ་མཐར་གྱིས་རབ་ཏུ་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་དང་། ལང་ཀར་གཤེགས་པ་ལས། བློ་གྲོས་ཆེན་པོས། བདེར་གཤེགས་མྱ་ངན་འདས་གྱུར་ནས། །བསྟན་པ་སུ་ཡིས་འཛིན་འགྱུར་ལགས། །ཞེས་ཞུས་པའི་ལན་དུ། བདེར་གཤེགས་མྱ་ངན་འདས་གྱུར་ནས། །བསྟན་པ་འཛིན་པར་འགྱུར་བ་ནི། །དུས་དག་འདས་ཏེ་འབྱུང་བ་ནི། །བློ་གྲོས་ཆེན་པོ་ཁྱོད་ཤེས་བྱོས། །ལྷོ་ཕྱོགས་བྷེ་ཏའི་ཡུལ་དུ་ནི། །དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་བོད་པ་སྟེ། །ང་ཡི་བསྟན་པ་འཇིག་རྟེན་ན། །ཡོད་དང་མེད་པའི་ཕྱོགས་འཇིག་པ། །བླ་མེད་ཐེག་ཆེན་རབ་བསྟན་ནས། །རབ་ཏུ་དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོ་འོ། །ཞེས་དང་། འཇམ་དཔལ་རྩ་བའི་རྒྱུད་ལས། ང་ནི་མྱ་ངན་འདས་འོག་ཏུ། །ལོ་ནི་བཞི་བརྒྱ་ལོན་པ་ན། །བསྟན་པ་འདི་ལ་ཕན་བརྩོན་པ། །དགེ་སློང་ཀླུ་སྒྲུབ་ཅེས་བྱ་འབྱུང་། །རྨ་བྱ་ཞེས་བྱའི་རིག་པ་བསྒྲུབས། །ཁམས་དོན་བསྟན་བཅོས་དུ་མ་དང་། །དངོས་མེད་དོན་གྱི་དེ་ཉིད་རིག །ལོ་ནི་དྲུག་བརྒྱ་འཚོ་བར་འགྱུར། །ལུས་དེ་བོར་བར་གྱུར་ནས་ནི། །བདེ་བ་ཅན་དུ་འགྲོ་བར་འགྱུར། །དེ་ཡི་རྗེས་ཐོག་ཉིད་དུ་ནི། །སངས་རྒྱས་ཉིད་ནི་ངེས་པར་འགྲུབ། །ཅེས་དང་། རྔ་བོ་ཆེའི་མདོ་ལས། ཀུན་དགའ་བོ་ལིཙྪ་བཱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདིར་ཡོངས་སུ་མྱ་ངན་ལས་འདས་ནས་ལོ་བརྒྱ་བཅུ་ལོན་པ་ན་དགེ་སློང་བློ་འཆང་ཞེས་བྱ་བར་གྱུར་ཏེ་རྔ་བོ་ཆེའི་མདོ་འདི་འཛིན་པར་འགྱུར་ཞེས་པ་ལ་སོགས་པ་དང་། ཡང་ང་མྱ་ངན་ལ་འདས་ནས་ལོ་བཞི་བརྒྱ་ལོན་པ་ན་དགེ་སློང་འཚོ་བྱེད་ཅེས་བྱ་བར་གྱུར་ནས་ངའི་བསྟན་པ་རབ་ཏུ་རྒྱས་པར་བྱེད་པར་འགྱུར་ཞེས་པ་ལ་སོགས་པ་མང་དུ་གསུངས་སོ། །གཉིས་པ་དེ་ཇི་ལྟར་མཛད་པའི་ཚུལ་ནི། སྤྱིར་སློབ་དཔོན་གྱིས་བསྟན་བཅོས་མཛད་པ་རྣམས་ལ། རྒྱུ་ཕ་རོལ་ཏུ་ཕྱིན་པའི་ཐེག་པ་གསལ་བར་བྱེད་པ་དང་། འབྲས་བུ་རྡོ་རྗེའི་ཐེག་པ་གསལ་བར་བྱེད་པ་དང་། དེ་གཉིས་དོན་གཅིག་ཏུ་བསྟན་པ་གསུམ་ལས། དང་པོ་ལ་གསུམ་སྟེ། ལྟ་བ་གཙོ་བོར་སྟོན་པ་དབུ་མ་རིགས་པའི་ཚོགས་དྲུག་དང་། སྤྱོད་པ་གཙོ་བོར་སྟོན་པ་ལ་རྒྱས་པ་དང་བར་མ་དང་བསྡུ་བ་རིམ་པ་ལྟར་བྱང་ཆུབ་ཀྱི་ཚོགས་དང་། མདོ་ཀུན་ལས་བཏུས་པ་དང་། བཤེས་པའི་སྤྲིང་ཡིག་གསུམ་དང་། ལྟ་སྤྱོད་ཆ་མཉམ་པ་རྒྱལ་པོ་ལ་གཏམ་བྱ་བ་རིན་པོ་ཆེའི་ཕྲེང་བའོ། །དང་པོ་ལའང་དྲུག་ཏུ་ངེས་པའང་ལྟ་བའམ་ཤེས་རབ་ཀྱི་དམིགས་པ་ཆོས་ཐམས་ཅད་རང་བཞིན་སྟོང་པ་ཉིད་དམ་བདེན་པ་གཉིས་ཕྱིན་ཅི་མ་ལོག་པར་གཏན་ལ་འབེབས་པ་ལ་བརྗོད་བྱ་དེའི་ཡན་ལག་ཐམས་ཅད་ཚང་བར་སྟོན་པ་གཙོ་བོ་ལུས་ལྟ་བུའི་བསྟན་བཅོས་གཉིས་དང་། བརྗོད་བྱ་དེའི་ཕྱོགས་རེ་ཙམ་ལ་ལོག་རྟོག་བསལ་བའི་ཕྱིར་བཀོད་པ་ཡན་ལག་གམ་འཕྲོས་པའི་བསྟན་བཅོས་བཞི་ཡིན་པའི་ཕྱིར་རོ། །དང་པོ་ལ་གཉིས་སུ་ངེས་པའང་ཁ་ཅིག་རྟེན་འབྲེལ་སྐྱེ་འགགས་ལ་སོགས་པ་སྤྲོས་པའི་མཐའ་བརྒྱད་དང་བྲལ་བར་སྟོན་པ་རྩ་བའི་ཤེས་རབ་དང་། སྐྱེ་འཇིག་གཉིས་ཡོད་མེད་གཉིས་ཏེ་སྤྲོས་པའི་མཐའ་བཞི་དང་བྲལ་བར་སྟོན་པ་རིགས་པ་དྲུག་ཅུ་པ་ཡིན་ནོ་ཞེས་འཆད་མོད་ཀྱི། རྣམ་བཅད་དགག་པའི་སྒོ་ནས་རང་བཞིན་སྟོང་པ་ཉིད་དུ་སྟོན་པ་དང་། ཐ་སྙད་ཙམ་དུ་ཡོངས་གཅོད་སྒྲུབ་པའི་སྒོ་ནས་རང་བཞིན་སྟོང་པ་ཉིད་དུ་སྟོན་པའི་རིམ་པ་ལྟར་ཡིན་ནོ་ཞེས་འཆད་པ་ཉིད་གཞུང་ལ་ཞུགས་པར་སྣང་ངོ་། །ཡན་ལག་གི་བསྟན་བཅོས་ལ་བཞིར་ངེས་པའང་རྐྱེན་བརྟག་པར་གཞན་ལས་སྐྱེ་བ་བཀག་པ་ལ་རང་ཚིག་དང་འགལ་བ་སྤོང་བ་ལ་རྩོད་ཟློག་འཕྲོས་པ་ཡིན་ཏེ། འདི་ལྟར། དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་ལ་ཡོད་མ་ཡིན། །བདག་གི་དངོས་པོ་ཡོད་མིན་ན། །གཞན་དངོས་ཡོད་པར་ག་ལ་འགྱུར། །ཞེས་ཕྱི་ནང་གི་འབྲས་བུ་རྣམས་སྐྱེ་བའི་སྔ་རོལ་ནས་རྒྱུ་རྐྱེན་སོ་སོ་བ་དང་འདུས་པ་དང་དེ་ལས་གཞན་རྣམས་ལ་ཡོད་ན་དེ་དག་ལས་སྐྱེ་བར་འགྱུར་བ་ཞིག་ན་ཡོད་པའང་མ་ཡིན་ཏེ། སྣང་རུང་མ་དམིགས་པའི་ཕྱིར་དང་། སྐྱེ་བ་དོན་མེད་པར་འགྱུར་བའི་ཕྱིར་རོ། །དེའི་ཕྱིར་གང་ཞིག་གང་ན་མེད་པ་དེ་ནི་དེ་ལས་སྐྱེ་བ་མ་ཡིན་ཏེ། བྱེ་མ་དག་ལས་འབྲུ་མར་བཞིན། དེས་ན་དངོས་པོ་རྣམས་གཞན་དུ་གྱུར་པ་ལས་སྐྱེ་བ་མེད་པས་རང་བཞིན་མེད་པའི་སྟོང་པ་ཉིད་ཡིན་ནོ་ཞེས་བསྟན་པ་ལ། གཞན་དག་འོ་ན་རིགས་པ་དེ་ཉིད་ཀྱིས་དབུ་མ་པ་ཁྱོད་ཀྱི་རང་བཞིན་འགོག་པའི་དམ་བཅའ་བའམ་འཐད་པའི་ཚིག་ཀྱང་གཞན་ལས་སྐྱེ་བ་མེད་པས་རང་བཞིན་མེད་པའི་སྟོང་པ་ཉིད་དུ་གྲུབ་པའི་ཕྱིར་གཞན་ཕྱོགས་དགག་པར་མི་ནུས་ལ། འོན་ཏེ་ཚིག་དེ་རང་བཞིན་དུ་ཡོད་ན་ཁྱོད་ཀྱི་ཆོས་ཐམས་ཅད་རང་བཞིན་མེད་པའི་དམ་བཅའ་སྔ་མ་ཉམས་ཤིང་ཚིག་ཁོ་ན་རང་བཞིན་དུ་ཡོད་པའི་ཁྱད་པར་གྱི་རྒྱུ་མཚན་ཡང་བརྗོད་དགོས་སོ་ཞེས། གལ་ཏེ་དངོས་པོ་ཐམས་ཅད་ཀྱི། །རང་བཞིན་ཀུན་ལ་ཡོད་མིན་ན། །ཁྱོད་ཀྱི་ཚིག་ཀྱང་རང་བཞིན་མེད། །རང་བཞིན་བཟློག་པར་མི་ནུས་སོ། །འོན་ཏེ་ཚིག་དེ་རང་བཞིན་བཅས། །ཁྱོད་ཀྱི་དམ་བཅའ་སྔ་མ་ཉམས། །མི་འདྲ་ཉིད་དེ་དེ་ཡིན་ན། །གཏན་ཚིགས་ཁྱད་པར་བརྗོད་པར་བྱོས། །ཞེས་པ་ལ་སོགས་པར་རྒོལ་བ་ལ། ངའི་ཚིག་རང་བཞིན་མེད་པས་སྔར་ཆོས་ཐམས་ཅད་རང་བཞིན་མེད་པར་བསྟན་པ་དང་མི་འགལ་ཞིང་། ཁྱད་པར་གྱི་རྒྱུ་མཚན་ཡང་བརྗོད་མི་དགོས་ལ། ཚིག་རང་བཞིན་མེད་པས་དེ་ཁོ་ནར་གཞན་ཕྱོགས་དགག་པར་མི་ནུས་མོད། དེ་ཁོ་ནར་དགག་བྱ་དང་འགོག་བྱེད་མ་གྲུབ་པས་གཞན་ཕྱོགས་འགོག་པ་ཉིད་དུའང་ཁས་མི་ལེན་ལ། རང་བཞིན་མེད་ཀྱང་ཐ་སྙད་ཙམ་དུ་གཞན་ཕྱོགས་འགོག་པ་མི་འགལ་ཏེ། སྒྱུ་མའི་སྐྱེས་བུས་སྒྱུ་མའི་སྐྱེས་བུ་གཞན་ཕམ་བར་བྱེད་པའམ། རྨི་ལམ་དུ་དམིགས་པའི་ཆུས་མེ་གསོད་པར་སྣང་བ་བཞིན་ནོ་ཞེས་སྟོན་པ། དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ །དེ་ཕྱིར་འགོག་པར་བྱེད་དོ་ཞེས། །སྐུར་པ་དེ་ནི་ཁྱོད་ཀྱིས་བཏབ། །ཅེས་དང་། ཇི་ལྟར་སྤྲུལ་པས་སྤྲུལ་པ་དང་། །སྒྱུ་མའི་སྐྱེས་བུས་སྒྱུ་མ་ལ། །དགག་པ་བྱེད་པ་ཇི་འདྲ་བ། །དགག་པ་འདི་ཡང་དེ་འདྲར་འདོད། །ཅེས་གསུངས་པ་ཡིན་ནོ། །ཡང་འདུས་བྱས་བརྟག་པར་འདུས་བྱས་ཀྱི་མཚན་ཉིད་སྐྱེ་གནས་འཇིག་པ་རང་བཞིན་དུ་གྲུབ་པ་བཀག་པ་ལ་སྤྲིན་ཆེན་པོའི་མདོ་ལས། དགེ་སློང་དག་གསུམ་པོ་འདི་དག་ནི་འདུས་བྱས་ཀྱི་མཚན་ཉིད་དེ། འདུས་བྱས་པ་དང་འཇིག་པ་དང་གནས་པ་གཞན་དུ་འགྱུར་བར་ཡང་མངོན་ནོ་ཞེས་གསུངས་པ་དང་འགལ་ལོ་ཞེས་རྒོལ་བ་ལ། དེ་དག་རང་བཞིན་པ་མེད་ཀྱང་རྨི་ལམ་སྒྱུ་མ་ལྟར་ཐ་སྙད་པའི་ཤེས་པ་འཁྲུལ་པའི་ངོ་ན་སྐྱེ་གནས་འཇིག་པར་སྣང་བ་ཙམ་ལ་དགོངས་ནས་གསུངས་པ་ཡིན་གྱི། དེ་དག་རང་བཞིན་དུ་ཡོད་པར་གསུངས་པ་མ་ཡིན་པས་ཁོ་བོ་ཅག་གིས་རང་བཞིན་དུ་ཡོད་པ་བཀག་པ་དང་མི་འགལ་ལོ་ཞེས་སྟོན་པ། གནས་པའམ་སྐྱེ་འཇིག་ཡོད་མེད་དམ། །དམན་པའམ་མཉམ་པ་ཁྱད་པར་ཅན། །སངས་རྒྱས་འཇིག་རྟེན་བསྙད་དབང་གིས། །གསུངས་ཀྱི་ཡང་དག་དབང་གིས་མིན། །ཞེས་སྟོང་ཉིད་བདུན་ཅུ་པ་གསུངས་པ་ཡིན་ནོ། །དངོས་པོ་རྣམས་རང་བཞིན་མེད་ན་རང་བཞིན་ཚད་མས་གྲུབ་པ་དང་འགལ་ལོ་ཞེས་རྒོལ་བ་ལ། དངོས་པོ་རྣམས་རང་བཞིན་ཡོད་པར་ཚད་མས་གྲུབ་པ་ལ་ཚད་མ་ཉིད་བརྟགས་ན་མི་འགལ་བ་ཞིག་དགོས་པ་ལས་དེ་ཉིད་མ་གྲུབ་སྟེ། འདི་ལྟར་རིགས་པ་ཅན་གྱིས་བརྟགས་པའི་ཚད་མ་དང་གཞལ་བྱ་ལ་སོགས་པ་རྟོགས་གེའི་ཚིག་གི་དོན་བཅུ་དྲུག་མི་འཐད་པའི་ཕྱིར་རོ་ཞེས་སྟོན་པ། རྟོག་གེ་ཤེས་པའི་ང་རྒྱལ་གྱིས། །གང་ཞིག་རྩོད་པར་མངོན་འདོད་པ། །དེ་ཡི་ང་རྒྱལ་སྤང་བའི་ཕྱིར། །ཞིབ་མོ་རྣམ་འཐག་བཤད་པར་བྱ། །ཞེས་དངོས་པོའི་རང་བཞིན་གྱི་སྒྲུབ་བྱེད་ཚད་མ་དང་གཞལ་བྱ་ལ་སོགས་པ་ཞིབ་མོར་བརྟགས་ནས་འགོག་པ་གསུངས་པ་ཡིན་ནོ། །རང་བཞིན་མེད་ན་བོང་བུའི་རྭ་ལ་སོགས་པ་ལྟར་ཐ་སྙད་ཀྱི་རྣམ་གཞག་མི་འཐད་དོ་ཞེས་རྒོལ་བ་ལ། རང་བཞིན་མེད་པ་ལ་བཅོས་མ་རྟེན་འབྲེལ་རུང་བས་ཐ་སྙད་ཀྱི་རྣམ་གཞག་ཆེས་ཤིན་ཏུ་འཐད་པ་ཡིན་ནོ་ཞེས་སྟོན་པ་ཐ་སྙད་གྲུབ་པ་གསུངས་པ་ཡིན་ནོ། །དེའི་ཕྱིར་སྔ་རབས་པ་ཁ་ཅིག་རིན་པོ་ཆེའི་ཕྲེང་བ་བསྣན་ནས་རིགས་པའི་ཚོགས་དྲུག་ཏུ་བྱེད་པ་དང་། རིགས་པའི་ཚོགས་སམ་ཁྱུ་ཞེས་བྱ་བ་ཡིན་གྱི་དྲུག་ཏུ་གྲངས་ངེས་པ་མེད་དོ་ཞེས་ཟེར་བ་དང་། ཡང་རང་བཞིན་མེད་པར་སྟོན་པའི་རིགས་པའི་ཚོགས་ཀྱི་བསྟན་བཅོས་ལྔ་ཡིན་ནོ་ཟེར་བ་ཐམས་ཅད་ཚུལ་འདིས་བསལ་བ་ཡིན་ནོ། །ཚུལ་འདི་ཉིད་རིགས་པ་དྲུག་ཅུ་པའི་འགྲེལ་པར་འདི་ལ་མཆོད་བརྗོད་མཛད་ཀྱི་རྩོད་ཟློག་ལ་སོགས་པ་གཞན་ལ་མཆོད་བརྗོད་མ་མཛད་པའི་རྒྱུ་མཚན་དུ་འདི་རྩ་བའི་ཤེས་རབ་ལྟར་གཙོ་བོའི་བསྟན་བཅོས་ཡིན་ལ་གཞན་རྣམས་འཕྲོས་པའི་བསྟན་བཅོས་ཡིན་པས་སོ་ཞེས་སྔར་བཤད་པའི་གང་ལས་ཇི་ལྟར་འཕྲོས་པའི་ཚུལ་རྣམས་གསལ་བར་གསུངས་པ་ཡིན་ནོ། །གཉིས་པ་རྡོ་རྗེའི་ཐེག་པ་གསལ་བར་བྱེད་པ་ནི་རིམ་པ་ལྔ་པ་ལ་སོགས་པ་ཡིན་ལ། གསུམ་པ་དེ་གཉིས་དོན་གཅིག་ཏུ་སྟོན་པ་ནི་བྱང་ཆུབ་སེམས་ཀྱི་རྣམ་འགྲེལ་ཡིན་ཏེ། རྩ་བ་དཔལ་གསང་བ་འདུས་པར་རྣམ་པར་སྣང་མཛད་ཀྱིས་དོན་དམ་པ་བྱང་ཆུབ་ཀྱི་སེམས་ཀྱི་ཆེ་བ་བརྗོད་པའི་རྒྱུད་ཀྱི་ཚིག་ལ་འགྲེལ་པ་མཚན་ཉིད་དུ་བཀྲལ་བའི་ཕྱིར་རོ། །གསུམ་པ་མཛད་པ་བསྟན་བཅོས་ཀྱི་རང་བཞིན་ལ་གསུམ་སྟེ། མཚན་གྱི་དོན་དང་། ཕྱོགས་གང་དུ་གཏོགས་པ་དང་། བསྟན་འཆོས་ཀྱི་ལུས་ངོས་གཟུང་བའོ། །དང་པོ་ལ་མཚན་གྱི་སྒྲ་བཤད་པ་དང་། འདོགས་པའི་རྒྱུ་མཚན་དང་། བཏགས་པའི་དགོས་པ་གསུམ་ལས། དང་པོ་ནི། ལེགས་པར་སྦྱར་བའི་སྐད་ལས་མ་དྷྱཱ་མ་ནི་དབུ་མ་སྟེ་མཐའ་ཐམས་ཅད་དང་བྲལ་བའོ། །མཱུ་ལ་ནི་རྩ་བ་སྟེ་བརྗོད་བྱ་དབུ་མའི་དོན་ཐམས་ཅད་སྡོམ་དུ་བསྡུས་པའོ། །པྲ་ཛྙཱ་ནི་ཤེས་རབ་སྟེ་འདི་ལ་ཐོས་པ་དང་བསམ་པའི་སྒོ་ནས་ཞུགས་པས་གཅིག་ཏུ་ཡོད་མེད་ཀྱི་མཐའ་གཉིས་དང་བྲལ་བ་བདེན་པ་གཉིས་ཕྱིན་ཅི་མ་ལོག་པའི་ཤེས་རབ་སྐྱེད་པའོ། །ཀཱ་རི་ཀཱ་ནི་ཚིག་ལེའུར་བྱས་པ་སྟེ་ངག་ཚིགས་སུ་བཅད་པར་བསྡེབས་པའོ། །ནཱ་མ་ནི་ཞེས་བྱ་བ་སྟེ་མིང་སྒྲོགས་པའོ། །གཉིས་པ་ནི། བརྗོད་བྱ་དང་རྗོད་བྱེད་དང་བྱེད་པ་ལས་བཏགས་པའོ། །གསུམ་པ་ལ་བཞི་ལས་སྤྱིར་མིང་བཏགས་པའི་དགོས་པ་དོན་དེ་མིང་གི་ངོ་བོར་གོ་བས་འཇུག་ལྡོག་བདེ་བླག་ཏུ་རྟོགས་པ་དང་། བྱེ་བྲག་ཏུ་བརྗོད་བྱ་དང་རྗོད་བྱེད་དང་བྱེད་པ་ལས་བཏགས་པའི་དགོས་པ་དབང་པོ་རྣོན་པོས་མཚན་ཐོས་པ་ཙམ་གྱིས་འདིའི་བརྗོད་བྱ་དང་རྗོད་བྱེད་དང་བྱེད་པ་རྟོགས་པའི་ཤེས་རབ་སྐྱེད་པ་དང་། ཀླད་དུ་སྨོས་པའི་དགོས་པ་མཚན་ཐོས་པ་ལ་ཚེགས་ཆུང་བར་བྱ་བ་དང་། ལེགས་པར་སྦྱར་བའི་སྐད་དང་ལན་གཉིས་སྨོས་པའི་དགོས་པ་དེའི་སྐད་ལ་བག་ཆགས་བཞག་པ་དང་། ཆོས་ཁུངས་བཙུན་པར་བྱ་བ་དང་ལོ་པཎ་སྒྲ་ཐད་ཟློག་ལ་མཁས་པར་བསྟན་པ་དང་ལོ་པཎ་རྣམས་ལ་བྱས་པ་ཤེས་ཤིང་བྱས་པ་གཟོ་བའོ། །དེ་ལ་དགོས་པ་དང་པོ་གཉིས་རྩོམ་པ་པོ་ཉིད་ཀྱི་ངག་དང་། ཕྱི་མ་གཉིས་ལོ་པཎ་རྣམས་ཀྱི་ངག་ལ་བརྩིས་པ་ཡིན་ནོ། །གཉིས་པ་ནི། གཞུང་བཀའ་དང་བསྟན་བཅོས་གཉིས་ལས་སྔར་བཤད་པ་ལྟར་བསྟན་བཅོས་དང་། དེའི་ནང་ནས་བཀའ་བར་པ་མཚན་ཉིད་མེད་པའི་མདོས་དངོས་སུ་བརྗོད་པ་ལྟ་བའི་དམིགས་པ་གསལ་བར་བྱེད་པའི་བསྟན་བཅོས་དང་། དོན་ཐེག་པ་ཆེ་ཆུང་གཉིས་ལས་ཐེག་པ་ཆེན་པོ། དེའི་ནང་ནས་རྒྱུ་མཚན་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའི་ཐེག་པ་དང་། ཕྱོགས་སྡེ་སྣོད་གསུམ་ལས་ལྷག་པ་ཤེས་རབ་ཀྱི་བསླབ་པ་གཙོར་སྟོན་པ་མངོན་པའི་ཁོངས་སུ་གཏོགས་སོ། །དེ་ལྟར་འགྱུར་བྱེད་པའི་ལོ་པཎ་རྣམས་ཀྱིས་ཀྱང་ཐུགས་ལ་དགོངས་ཏེ། འགྱུར་བྱེད་པའི་དང་པོར་དེའི་བར་ཆད་ཞི་བར་བྱ་བའི་ཕྱིར་བཀས་བཅད་པའི་ཕྱག་མཛད་པ་ལ་འདི་སྡེ་སྣོད་ཐམས་ཅད་ཀྱི་མཐར་ཐུག་པའམ་སྙིང་པོའི་དོན་གྱི་དེ་ཁོ་ན་ཉིད་གསལ་བར་བྱེད་པ་ཡིན་པས་སྤྱིར་དཀོན་མཆོག་གསུམ་དང་། ཁྱད་པར་དུ་ཆོས་རྣམས་ཀྱི་དོན་དམ་པའི་གནས་ལུགས་སྤྲོས་པ་ཐམས་ཅད་དང་བྲལ་བའི་ཤེས་རབ་སྟོན་པས་ཤེས་རབ་ཀྱི་ལྷ་འཕགས་པ་འཇམ་དཔལ་དང་།










Wuma Sherab Drelwa05-1.html





.
 རྩོམ་པ་པོ་གཞན་ལས་ཁྱད་པར་དུ་འཕགས་པ་ཡིན་པས་རྩོམ་པ་པོ་ཉིད་ལ་ཕྱག་འཚལ་བ་བཀོད་པ་ཡིན་ནོ། །གསུམ་པ་ནི། རབ་ཏུ་བྱེད་པའི་ལུས་ནི་རྣམ་པ་གཉིས་ཏེ་སྒྲ་དང་དོན་ཏོ་ཞེས་པའི་ཚུལ་གྱིས་བསྟན་འཆོས་ཀྱི་ལུས་ལ་བརྗོད་བྱ་རྗོད་བྱེད་གཉིས་ལས། བརྗོད་བྱ་རྟེན་འབྲེལ་སྤྲོས་པའི་མཐའ་བརྒྱད་དང་བྲལ་བའམ་བདེན་པ་གཉིས་སྟོན་པ། རྗོད་བྱེད་རབ་ཏུ་བྱེད་པ་ཉི་ཤུ་རྩ་བདུན་གྱི་བདག་ཉིད་ཚིག་ལེའུར་བྱས་པ་བཞི་བརྒྱ་བཞི་བཅུ་ཞེ་དགུའི་བདག་ཉིད་དུ་གནས་པའོ། །གང་བཤད་བྱ་དང་མཉན་བྱའི་ཆོས་ཀྱི་རང་བཞིན་ངོས་བཟུང་བ་བཤད་ཟིན་ཏོ། །གཉིས་པ་ཆོས་དེ་ཇི་ལྟར་བཤད་ཅིང་མཉན་པའི་ཚུལ་ལ། འཆད་པ་པོས་ཇི་ལྟར་བཤད་པའི་ཚུལ་དང་། ཉན་པ་པོས་ཇི་ལྟར་མཉན་པའི་ཚུལ་གཉིས་ལས། དང་པོ་ལ་གསུམ་སྟེ། ཆོས་འཆད་པ་པོ་རྟེན་གྱི་གང་ཟག་གི་ཁྱད་པར་དང་། གང་གིས་བཤད་ཐབས་ཀྱི་ཡན་ལག་དང་། ཡན་ལག་དེས་ཇི་ལྟར་བཤད་པའི་ཚུལ་ལོ། །དང་པོ་ནི། བཤད་པ་དོན་དུ་འགྱུར་བ་ལ། བཤེས་གཉེན་ཉེར་ཞི་ཞི་བ་དུལ་བ་དང་། །ཡོན་ཏན་བརྩོན་བཅས་ལྷག་པ་ལུང་གིས་ཕྱུག །དེ་ཉིད་རབ་ཏུ་རྟོགས་པ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་ཡིད་སྤངས་ལ་བསྟེན། །ཞེས་དགེ་བའི་བཤེས་གཉེན་ཁྱད་པར་བཅུ་ལྡན་དགོས་པར་གསུངས་མོད་ཀྱི། མ་མཐའ་ནའང་མེད་ཐབས་མེད་པའི་ཆོས་ནི་གསུམ་སྟེ། སྤྱིར་ལྔ་རིག སྡེ་སྣོད་ཀྱི་དོན་ཀུན་ལ་མཁས་ཤིང་། བྱེ་བྲག་ཏུ་གང་འཆད་པ་དེ་ལ་མཁས་པས་བརྗོད་པར་བྱ་བའི་དོན་ལ་མཁས་པ་དང་། དབྱངས་སྙན་པ་དང་དོན་གསལ་བ་དང་གོ་སླ་བའམ། གང་ནས་བཤད་ཀྱང་འབྲེལ་བ་དང་ཇི་ལྟར་བཤད་ཀྱང་འཐད་པ་དང་ཇི་ཙམ་བཤད་ཀྱང་རན་པས་རྗོད་པར་བྱེད་པའི་ཚིག་ལ་མཁས་པ་དང་གཉིས་ཀྱིས་བཤད་པ་ལ་མཁས་པ་དང་། ཀུན་ཏུ་སྤྱོད་པ་ཁ་ན་མ་ཐོ་བ་མེད་པས་ཉན་པ་པོ་དད་པ་སྐྱེར་རུང་ཞིང་སྐྱེ་བོ་གཞན་ལ་ཁ་བཟུང་མི་དགོས་པས་བླ་མར་འོས་པ་དང་། སྙན་གྲགས་དང་རྙེད་པ་བཀུར་སྟི་ལ་མི་ལྟ་ཞིང་འཁོར་གྱི་ལོག་སྒྲུབ་ཀྱིས་མི་སྐྱོ་བས་ཟང་ཟིང་ལ་མི་ལྟ་ཞིང་བརྩེ་བའི་སེམས་དང་ལྡན་པའོ། །བཤད་ཐབས་ཀྱི་ཡན་ལག་ལ་གསུམ་སྟེ། གང་ལས་འོངས་བའི་འབྲེལ་དང་། གང་ཕྱིར་བཀོད་པའི་དགོས་པ་དང་། གང་བརྗོད་པའི་བརྗོད་བྱ་ངོས་གཟུང་བ་གསུམ་གྱིས་བརྗོད་བྱའི་དོན་དགོད་པ་དང་། འཐེམ་སྦྱོར་གྱིས་ཁྱད་པར་གྱི་གཞི་བཏུས་པས་ངག་དོན་བསྟན་པ་དང་། ཁྱད་པར་གྱི་ཆོས་ཀྱིས་ཚིག་དོན་བཤད་པ་དང་། ངག་ཚིག་གཉིས་ཀྱིས་སྐབས་ཀྱི་བརྗོད་བྱ་དངོས་སམ་ཤུགས་ལ་ཇི་ལྟར་བསྟན་པའི་ཚུལ་གསུམ་གྱིས་རྗོད་བྱེད་ཀྱི་ཚིག་བཤད་པ་དང་། དོན་དང་གཞུང་གི་བཤད་པ་ལ་དེ་དག་མི་འཐད་དོ་ཞེས་རྒོལ་བ་དགོད་པ་དང་། མི་འཐད་པ་མེད་པའི་ལན་གདབ་པ་དང་། དེ་ལ་ཤེས་བྱེད་དགོད་པ་གསུམ་གྱི་བརྒལ་ལན་གྱིས་རྣམ་པར་གཏན་ལ་དབབ་པའོ། །བཤད་ཐབས་དེས་བཤད་པའི་ཚུལ་ལའང་གསུམ་སྟེ། དགོས་པའི་དབང་གིས་མཚན་ཉིད་རྣམ་པར་གཏན་ལ་དབབ་བྱ་དང་། སྒྲུབ་པ་ཉམས་ལེན་དུ་བཤད་པ་གཉིས་དང་། གདུལ་བྱའི་དབང་གིས་དབང་པོ་རྣོ་རྟུལ་བར་མ་ལ་མདོ་རྒྱས་འབྲིང་གསུམ་དུ་བཤད་པ་དང་། རང་འཇུག་པའི་དབང་གིས་སྦྱོར་དངོས་རྗེས་གསུམ་དང་ལྡན་པར་བཤད་པའོ། །གཉིས་པ་ལ། ཆོས་ཉན་པ་པོའི་རྟེན་གྱི་གང་ཟག་གི་ཁྱད་པར་དང་། དེས་ཇི་ལྟར་མཉན་ན་པའི་ཚུལ་གཉིས་ལས། དང་པོ་ནི། མདོ་བསྟན་བཅོས་ཀུན་ལས་མང་དུ་གསུངས་མོད་ཀྱི། ཆོས་མཉན་པ་དོན་དུ་འགྱུར་པ་ལ་མ་མཐའ་ནའང་མེད་ཐབས་མེད་པའི་ཆོས་ནི་གསུམ་སྟེ། རྟོགས་པར་ནུས་པའི་བློ་གྲོས་དང་ལྡན་པ་དང་། བསྒྲུབ་པར་འདོད་པའི་དད་པ་དང་ལྡན་པ་དང་། སྐྱོ་ངལ་མེད་པར་དོན་དུ་གཉེར་བའི་བརྩོན་འགྲུས་དང་ལྡན་པའོ། །ཇི་སྐད་དུ། དེ་ཡི་སྒྲུབ་པ་མདོར་བསྡུ་ན། །མདོར་ན་དད་དང་ཤེས་རབ་བོ། །དད་ཅན་ཡིན་ཕྱིར་ཆོས་ལ་བསྟེན། །ཤེས་རབ་ལྡན་ཕྱིར་ཡང་དག་རིག །ཅེས་དང་། གཟུར་གནས་བློ་ལྡན་དོན་གཉེར་བ། །ཉན་པོ་སྣོད་ཅེས་བྱ་བར་བཤད། །ཅེས་གསུངས་པ་ལྟ་བུའོ། །གཉིས་པ་ནི། སྦྱོར་བའི་དུས་སུ་རང་ལ་ཉོན་མོངས་པའི་ནད་ཀྱིས་ཟིན་པས་ནད་པའི་དང་། འཆད་པ་པོ་དེ་ལ་དེ་གསོ་བར་བྱེད་པ་པོ་སྨན་པའི་དང་། ཆོས་ལ་དེ་གསོ་བར་བྱེད་པ་སྨན་གྱི་དང་། ལམ་ཉམས་སུ་ལེན་པ་ལ་ནད་གསོས་པའི་འདུ་ཤེས་བཞག་པའམ། ཐེག་པ་ཆེན་པོའི་སེམས་བསྐྱེད་སྔོན་དུ་བཏང་བ་དང་། དངོས་གཞིའི་དུས་སུ་ཆོས་དང་སྟོན་པ་ལ་གུས་པའི་འདུ་ཤེས་ཀྱིས་རྣ་གཏད་ཅིང་ཡིད་མ་ཡེངས་པར་བྱ་བ་དང་། རྗེས་ཀྱི་དུས་སུ་དེའི་དགེ་བ་བྱང་ཆུབ་ཆེན་པོར་མི་དམིགས་པའི་ཚུལ་གྱིས་བསྔོ་བས་ཟིན་པར་བྱ་བའོ། །སློབ་དཔོན་ཐོགས་མེད་ཀྱིས། གདམས་ངག་ཁོང་དུ་ཆུད་པའི་རྒྱུ་ནི་ལྔ་སྟེ། ཀུན་ཤེས་པའི་བསམ་པས་ཉན་པ་དང་། རྣ་བླགས་ཏེ་དང་། དེའི་རྗེས་སུ་ཡིད་གཏད་དེ་དང་། ཡེངས་ན་སླར་བཀུག་སྟེ་དང་། ཆོས་དང་སྟོན་པ་ལ་ཡིད་བཏུད་དེ་ཉན་པའོ་ཞེས་ཀྱང་གསུངས་སོ། །གསུམ་པ་ཚུལ་དེས་ཉན་བཤད་བྱས་པའི་འབྲས་བུ་ནི། སྤྱིར་ཉན་བཤད་བྱས་པའི་འབྲས་བུ་ཉན་པ་པོའི་རྒྱུད་ལ་བརྗོད་བྱ་རྟོགས་པའི་ཤེས་རབ་སྐྱེ་བ་དང་། བྱེ་བྲག་ཏུ་བཤད་ཚུལ་དང་མཉན་ཚུལ་དེས་ཉན་བཤད་བྱས་པའི་འབྲས་བུ་བརྗོད་བྱ་ཕྱིན་ཅི་མ་ལོག་པ་དང་། བདེ་བླག་ཏུ་རྟོགས་པའོ། །གང་གིས་ཆོས་བཤད་པ་དང་མཉན་པ་ལ་འཇུག་པའི་སྤྱིའི་དོན་བཤད་ཟིན་ཏོ། །སྤྱི་དོན་དེས་རྣམ་པར་བཤད་པར་བྱ་བ་གཞུང་གི་དོན་ལ་གསུམ་སྟེ། བསྟན་འཆོས་རྩོམ་པ་ལ་འཇུག་པ་ཀླད་ཀྱི་དོན་དང་། བརྩམ་པར་བྱ་བ་སྐབས་ཀྱི་དོན་དང་། ཡོངས་སུ་རྫོགས་པ་མཇུག་གི་དོན་ཏོ། །དང་པོ་ནི། གང་གིས་རྟེན་ཅིང་འབྲེལ་པར་འབྱུང་། །ཞེས་པའི་ཚིགས་སུ་བཅད་པ་གཉིས་ཏེ། འདི་ལ་དངོས་སུ་རྗོད་པའི་དང་། ཤུགས་ལ་བསྟན་པའི་དོན་དུ་བཤད་པའི་ཚུལ་གཉིས་ལས། དང་པོ་ནི། སྟོན་པ་རིན་པོ་ཆེ་ལ་མཆོད་པར་རྗོད་པའི་ངག་ཡིན་པས་བསྟན་འཆོས་ཀྱི་ཀླད་དུ་སྟོན་པ་ལ་མཆོད་པར་བརྗོད་པའི་དགོས་པའི་དང་། བསྡུས་པའི་དང་། ཚིག་གི་དོན་གསུམ་གྱིས་བཤད་པར་བྱ་བ་ལས། དང་པོ་ལ་རིགས་པས་འཐད་པའི་དགོས་པ་ནི་གསུམ་སྟེ། སྤྱིར་ཡུལ་ཁྱད་པར་ཅན་ལ་མཆོད་བརྗོད་བྱས་པའི་དང་། བསྟན་བཅོས་རྩོམ་པའི་ཀླད་དུ་བྱས་པའི་དང་། གཞུང་ཡི་གེར་བཀོད་པའི་དགོས་པའོ། །དང་པོ་ནི། དང་བས་སྟོན་པ་ལ་མཆོད་པར་བརྗོད་པས་སྡིག་སྒྲིབ་ཟད་ཅིང་བསོད་ནམས་ཐོབ་པའི་སྒོ་ནས་བྱང་ཆུབ་ཀྱི་རྒྱུ་ཡོངས་སུ་བཟུང་བའོ། །གཉིས་པ་ནི། དེ་ལས་བསོད་ནམས་འཐོབ་ཅིང་དེའི་མི་མཐུན་ཕྱོགས་ཞི་བའི་སྒོ་ནས་རྩོམ་པའི་ཕྱི་ནང་གི་བར་ཆད་ཉེ་བར་ཞི་བས་བརྩམ་པ་མཐར་ཕྱིན་པ་དང་། སྐྱེ་བོ་དམ་པ་རྣམས་ཀྱི་མཛད་སྤྱོད་བསྐྱང་བར་འགྱུར་བའོ། །གསུམ་པ་ནི། གཞན་གྱི་དོན་ཡིན་ལ་དེ་ལའང་གསུམ་སྟེ། ཉིད་ཀྱིས་དམ་པའི་སྤྱོད་པ་མཛད་པ་ལས་རིགས་དཔོག་པར་བྱེད་པས་རྩོམ་པ་པོ་བདག་ཉིད་གང་ཟག་དམ་པར་ཤེས་ནས་དེས་བརྩམས་པའི་བསྟན་འཆོས་ལ་གཞན་དག་འཇུག་པར་འགྱུར་བ་དང་། རྩོམ་པའི་སྔོན་དུ་རང་དད་པའི་ལྷ་ལ་མཆོད་པར་རྗོད་པས་བསྟན་འཆོས་འདི་ཉིད་དགོས་པ་གྱ་ནོམ་པ་དང་ལྡན་པར་ཤེས་ནས་འཇུག་པར་འགྱུར་བ་དང་། བསྟན་འཆོས་ཉན་བཤད་བྱེད་པ་རྣམས་ཀྱིས་མཆོད་བརྗོད་ཉན་བཤད་བྱས་ནས་ཞུགས་པས་དེ་མཐར་ཕྱིན་པར་འགྱུར་བ་དང་། གཞན་དག་ལ་ཚུལ་བསླབས་པས་བསྟན་འཆོས་རྩོམ་པ་ལ་སོགས་པ་བྱ་བ་དང་ལས་ཀ་གང་ལ་འཇུག་ཀྱང་སྔོན་དུ་དཀོན་མཆོག་ལ་མཆོད་བརྗོད་བྱས་ནས་འཇུག་པར་འགྱུར་བ་དང་། མཆོད་བརྗོད་ཉིད་མཐོང་བ་དང་འདོན་པ་ལ་སོགས་པའི་སྒོ་ནས་བསོད་ནམས་ཐོབ་པ་གསུམ་གྱིས་གདུལ་བྱ་རྗེས་སུ་འཛིན་པའོ། །རྩོམ་པ་པོས་བཞེད་པས་དམིགས་པའི་དགོས་པའང་དེ་དག་ཉིད་དེ་སློབ་དཔོན་ཉིད་ཀྱིས་རྟེན་འབྲེལ་ཆེན་པོའི་ཊཱིཀྐར། བསྟན་འཆོས་བྱེད་པས་སྟོན་པ་ལ། །མཆོད་པར་རྗོད་པ་འབྲས་མེད་མིན། །བསྟན་འཆོས་དང་ནི་སྟོན་པ་ལ། །གུས་པ་བསྐྱེད་ཕྱིར་གཞན་དུ་མིན། །ཞེས་གསུངས་པའི་ཕྱིར་རོ། །བསྡུས་པའི་དོན་ནི། གང་གིས། གང་ལ། ཇི་ལྟར་མཆོད་པ་གསུམ་ལས། དང་པོ་ནི། སྐབས་ཀྱིས་རྩོམ་པ་པོ་ཉིད་ཡིན་ལ། གཉིས་པ་ནི། སྤྱིར་སངས་རྒྱས་པའི་མཆོད་པའི་ཡུལ་དཀོན་མཆོག་གསུམ་ཡིན་པས་དེ་ལ་ཕྱག་འོས་དང་སྐྱབས་འོས་གཉིས་ལས། འདིར་སྐྱབས་འོས་ཀྱི་གཙོ་བོ་རྫོགས་པའི་སངས་རྒྱས་ཉིད་དོ། །གསུམ་པ་ནི། རྙེད་པ་དང་བཀུར་སྟི་ལ་སོགས་པས་མ་ཡིན་གྱི་སྲི་ཞུའི་མཆོད་པ་སྟེ་བསྟོད་པ་དང་ཕྱག་གི་སྒོ་ནས་སོ། །གསུམ་པ་ཚིག་གི་དོན་ནི། ཕྱག་འཚལ་ཞེས་ཁྱད་པར་གྱི་གཞི་བླངས་ཏེ་དེ་ལ་གང་གིས། གང་ལ། ཇི་ལྟར་ཕྱག་འཚལ་བ་གསུམ་ལས། དང་པོ་ནི། རྩོམ་པ་པོ་སློབ་དཔོན་ཀླུ་སྒྲུབ་བདག་གིས་ཞེས་དོན་གྱིས་གནས་སོ། །གཉིས་པ་ལ་ངོ་བོ་དང་། མཆོག་ཏུ་གྱུར་པ་དང་། དེའི་རྒྱུ་མཚན་གསུམ་ལས། དང་པོ་ནི། སྔར་བཤད་པ་ལྟར་སྐྱབས་འོས་ཀྱི་དཀོན་མཆོག་གི་གཙོ་བོ་རྫོགས་པའི་སངས་རྒྱས་དེ་ལ་ཞེས་པ་སྟེ། སངས་རྒྱས་ནི་བུདྡྷ་ཞེས་པའི་སྒྲ་མ་རིག་པའི་གཉིད་སངས་པའམ་ཤེས་བྱ་ལ་བློའི་སྤྱན་རྒྱས་པ་སྟེ་སྤངས་རྟོགས་གཉིས་དང་ལྡན་པ་ཡིན་ལ། དེ་ཡང་རྫོགས་པའི་ཞེས་སྨོས་པས་སྤངས་རྟོགས་མ་རྫོགས་པ་ཉན་ཐོས་རང་རྒྱལ་ལ་སོགས་པ་ལས་ཁྱད་པར་དུ་འཕགས་པ་བཅུ་གཅིག་ཀུན་ཏུ་འོད་ལ་གནས་པའོ། །དེ་ཁྱད་པར་གྱི་ཆོས་གང་དང་ལྡན་སྙམ་པ་ལ། མཆོག་ཏུ་གྱུར་པའི་ཁྱད་པར་ནི། རྫོགས་པའི་སངས་རྒྱས་སྨྲ་རྣམས་ཀྱི་དམ་པར་གྱུར་པ་ཞེས་པ་སྟེ། དེ་ལ་སྨྲ་བ་ནི་རང་གིས་རྟོགས་པའི་དོན་གཞན་ལ་སྟོན་པ་ཡིན་ལ། དེ་ཡང་སྨྲ་བ་པོ་འཇིག་རྟེན་པ་དང་། ཕྱི་རོལ་པ་དང་། སངས་རྒྱས་པའི་སྟོན་པ་གཞན་ལས། ཀུན་ནས་སློང་བ་ཐུགས་རྗེ་ཉིད་དང་། ངོ་བོ་སྙན་ཅིང་འཇམ་པ་དང་། བརྗོད་བྱ་བདེན་པ་ཉིད་དང་། འབྲས་བུ་ཕན་པ་ཉིད་དང་། གདུལ་བྱ་དང་འཚམ་པ་ཉིད་དང་། དུས་སུ་འབྱུང་བ་ཉིད་དང་། དྲི་བ་པོ་ཅོག་ལུང་སྟོན་ནུས་པ་ཉིད་དེ་ཁྱད་པར་བདུན་གྱིས་ཁྱད་པར་དུ་འཕགས་པས་དམ་པར་གྱུར་པའོ། །དེ་ཉིད་ཀྱིས་ན་སྨྲ་བའི་སེང་གེ་དང་། སྨྲ་བའི་ཟླ་བ་དང་། སྨྲ་བའི་ཁྱུ་མཆོག་དང་། སྨྲ་བའི་རྒྱལ་པོ་ཞེས་ཀྱང་གསུངས་སོ་ཞེས་ཁ་ཅིག་འཆད་དོ། །གསུམ་པ་ནི། གང་བསྟན་པས་སྨྲ་རྣམས་ཀྱི་དམ་པར་གྱུར་ཅེ་ན། གང་གིས་རྟེན་ཅིང་འབྲེལ་པར་འབྱུང་བ་བསྟན་པས་སྨྲ་རྣམས་ཀྱི་དམ་པར་གྱུར་པ་ཞེས་སྦྱར་ཏེ། དེའི་དོན་ངེས་པར་བྱ་བ་ལ་བསྟན་བྱ་རྟེན་འབྲེལ་གྱི་རང་བཞིན་དང་། དེ་བསྟན་པས་སྨྲ་རྣམས་ཀྱི་དམ་པར་འགྱུར་བའི་ཚུལ་དང་། དེ་བསྟན་པའི་དགོས་པ་གསུམ་ལས། དང་པོ་ལ་གསུམ་སྟེ། ཁྱད་པར་གྱི་གཞི་དང་། ཁྱད་པར་གྱི་ཆོས་དང་། གཞི་དང་ཆོས་ཀྱི་ཐ་དད་བསམ་པའོ། །དང་པོ་ནི། རྟེན་ཅིང་འབྲེལ་པར་འབྱུང་ཞེས་པ་སྟེ། འདིར་རྟེན་འབྲེལ་གྱི་སྒྲ་བཤད་པའི་དོན་དང་། འཇུག་པའི་ཡུལ་གཉིས་ཀྱིས་ངེས་པར་བྱ་བ་ལས། དང་པོ་ནི། ལེགས་པར་སྦྱར་བའི་སྐད་ལས་པྲ་ཏི་ཨི་ཏི་ཏྱ་སཾ་ཨུཏ་པ་ད་ཞེས་པའི་ཚིག་ལྔའི་དོན་སོ་སོར་བཤད་ན་པྲ་ཏི་པྲད་རྟེན་ལྟོས་པ་དང་། ཨི་ཨིཎ་ཞེས་པ་འགྲོ་བའམ་ཆས་པའམ་འཇིག་པ་སྟོན་པར་བྱེད་པ་ཡིན་ལ། མཚམས་སྦྱོར་གྱི་ཚིག་ཡ་བཏགས་ནི་མི་ཟད་པའི་དོན་སྟོན་པ་སྟེའམ་ནས་ཞེས་པའི་དོན་ཏོ། །སྤྱིར་དེ་ལྟ་མོད་ཀྱི་འདིར་སྐད་ཀྱི་བྱིངས་སམ་ཁམས་ཀྱི་དོན་ཨི་ཏི་ཞེས་པའི་སྒྲ་ཉེ་བར་སྒྱུར་བྱེད་ཀྱི་རྐྱེན་པྲ་ཏིས་ཟིལ་གྱིས་མནན་པས་པྲ་ཏཱི་ཏྱ་ཞེས་རྒྱུ་རྐྱེན་དང་ཕྲད་ཅིང་ངམ་རྒྱུ་རྐྱེན་ལ་རྟེན་ཅིང་ལྟོས་ནས་ཞེས་པར་འགྱུར་རོ།










Wuma Sherab Drelwa05-2.html





.
།སཾ་སམྱཀ྄་གི་རྐྱེན་བྱིན་པས་ཡང་དག་ཅེས་འཆད་མོད་ཀྱི། ཁ་ཅིག་སཾ་བྷནྡྷའི་རྐྱེན་བྱིན་པས་འབྲེལ་པ་ཡིན་ནོ་ཞེས་འཆད་པའི་ཕྱོགས་ཉིད་ལེགས་ལ། ཨུད་ལ་དོན་ལོགས་པ་མེད་དོ། །པ་ད་ཞེས་པ་གོ་འཕང་ངམ་རྐང་པ་ཞེས་པའི་སྤྱི་སྒྲ་ཡིན་མོད་ཀྱི་རྐྱེན་ས་མུད྄་གོང་ན་ཡོད་ན་འབྱུང་བ་ལ་འཇུག་པས་ས་མུཏྤ་དའི་སྒྲ་འབྲེལ་པར་འབྱུང་ཞེས་པའོ། །དེའི་ཕྱིར་པྲ་ཏཱི་ཏྱས་མུཏྤད་ཞེས་པའི་དོན་རྒྱུ་དང་རྐྱེན་དང་ཕྲད་ཅིང་ངམ་རྒྱུ་དང་རྐྱེན་ལ་རྟེན་ཅིང་འབྲེལ་པར་འབྱུང་བ་ཞེས་པ་སྟེ། ཡེ་མི་འབྱུང་བ་དང་རྒྱུ་རྐྱེན་མེད་པར་འབྱུང་བ་དང་རྒྱུ་འབྲས་ངེས་མེད་དུ་འབྱུང་བ་བསལ་བར་བལྟའོ། །གཉིས་པ་སྒྲ་འཇུག་པའི་ཡུལ་ལ་མཚན་ཉིད་དང་། མཚན་གཞི་ངོས་གཟུང་བ་གཉིས་ལས། འདི་བཤད་འཇུག་འབྲེལ་པའི་སྒྲ་ཡིན་པས་མཚན་ཉིད་ནི་སྔར་བཤད་པའི་རྒྱུ་དང་རྐྱེན་ལ་ལྟོས་ནས་འབྱུང་ཞེས་པ་དེ་ཉིད་ཡིན་ལ། མཚན་གཞི་ནི་ཁ་ཅིག་དེའི་དོན་རང་གི་མཚན་ཉིད་དུ་རྒྱུ་རྐྱེན་ལས་སྐྱེ་བ་ལ་བསམས་ནས་ཕུང་པོ་ལྔས་བསྡུས་པའི་དངོས་པོ་ཉིད་ཡིན་ནོ་ཞེས་སྨྲ་མོད་ཀྱི། འདིར་དེའི་དོན་རྒྱུ་རྐྱེན་ལ་ལྟོས་ནས་འབྱུང་བར་སྣང་བ་ཙམ་ལ་འདོད་པས་ཤེས་བྱའི་ཆོས་ཐམས་ཅད་ཡིན་ཏེ། མདོ་ལས། བྱང་ཆ་བ་སེམས་དཔའ་དེས་གང་རྟེན་ཅིང་འབྲེལ་པར་འབྱུང་བ་ལས་མ་གཏོགས་པའི་ཆོས་ཅུང་ཟད་ཀྱང་མ་མཐོང་ཞེས་དང་། མཁས་པས་རྟེན་འབྱུང་ཆོས་རྣམས་རྟོགས་འགྱུར་ཏེ། །མཐར་ལྟ་བ་ལ་རྟེན་པར་ཡོང་མི་བྱེད། །རྒྱུ་བཅས་རྐྱེན་བཅས་ཆོས་ནི་ཤེས་འགྱུར་གྱི། །རྒྱུ་མེད་རྐྱེན་མེད་ཆོས་ནི་ཤེས་མ་ཡིན། །ཅེས་དང་། བསྟན་འཆོས་ལས། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །ཞེས་དང་། གང་ཞིག་གང་ན་ནམ་གྱི་ཚེའང་། །མ་བརྟེན་པ་ནི་ཡོད་ཉིད་མེད། །ཅེས་ཇི་སྐད་གསུངས་པ་ལྟ་བུའོ། །གཉིས་པ་དེའི་ཁྱད་པར་གྱི་ཆོས་ནི། སྒྲུབ་པའི་ཆོས་མ་ཡིན་གྱི་འགག་པ་མེད་པ་ཞེས་པ་ལ་སོགས་པ་བཀག་ཆོས་ཀྱི་ཁྱད་པར་བརྒྱད་དོ། །འདི་ལའང་ཁྱད་པར་བརྒྱད་པོ་སོ་སོའི་ངོ་བོ་ངོས་གཟུང་བ་དང་། གྲངས་ངེས་པའི་ཚུལ་བསམ་པ་དང་། གོ་རིམ་མི་འཐད་པ་སྤང་བ་གསུམ་ལས། དང་པོ་ནི། བཀག་ཆོས་ཐམས་ཅད་དགག་བྱ་ངོས་གཟུང་ལ་རག་ལས་པས། འདིར་འགག་པ་ནི་བྱེད་པ་དང་ལས་སུ་བསྒྲུབ་པ་མ་ཡིན་གྱི་འགག་པས་ན་འགག་པ་ཞེས་དངོས་པོ་བསྒྲུབ་པ་སྟེ་རྫས་སྐད་ཅིག་མར་འཇིག་པའི་བྱ་བའོ། །དེ་བཞིན་དུ་སྐྱེ་བས་ན་སྐྱེ་བ་སྟེ་སྔར་མེད་པ་གསར་དུ་སྐྱེ་བའོ། །ཆད་པས་ན་ཆད་པ་སྟེ་དངོས་པོའི་རྒྱུན་ཆད་པའོ། །རྟག་པ་ནི། གང་གི་རང་བཞིན་འཇིག་མེད་པ། །དེ་ལ་མཁས་རྣམས་རྟག་ཅེས་བརྗོད། །ཅེས་པའི་ཚུལ་གྱིས་རྫས་སྐད་ཅིག་གིས་འཇིག་པའམ། རྒྱུན་གྱིས་འཇིག་པ་མེད་པའི་ཐེར་ཟུག་ཏུ་གནས་པའོ། །འོང་བ་ནི་འོང་བས་ན་འོང་བ་སྟེ་ཡུལ་ཐག་རིང་བ་ན་གནས་པ་རྣམས་ཉེ་བར་འོང་བའོ། །འགྲོ་བ་ནི་ཡུལ་ཐག་ཉེ་བ་ན་གནས་པ་རྣམས་རིང་བར་འགྲོ་བའོ། །ཐ་དད་པའི་དོན་ནི་ལྡོག་པ་ཐ་དད་པའམ་གཅིག་པ་བཀག་པ་ཙམ་མ་ཡིན་གྱི་དོན་ངོ་བོའམ་དངོས་པོ་ཐ་དད་པའོ། །དོན་གཅིག་ནི་ལྡོག་པ་གཅིག་པ་ཙམ་མ་ཡིན་གྱི་དོན་ངོ་བོའམ་དངོས་པོ་ཐ་མི་དད་ཅིང་གཅིག་པའོ། །དགག་གཞི་རྟེན་ཅིང་འབྲེལ་པར་འབྱུང་བ་ལ་དགག་བྱ་སྤྲོས་པའི་མཐའ་བརྒྱད་པོ་དེ་དག་དོན་དམ་པར་མེད་པ་ཡིན་ནམ། འོན་ཏེ་ཀུན་རྫོབ་ཏུ་ཡང་མེད་པ་ཡིན་ཞེ་ན། ཁ་ཅིག་རྟག་ཆད་གཉིས་ནི་ཀུན་རྫོབ་ཏུ་ཡང་མེད་ལ་ལྷག་མ་རྣམས་དོན་དམ་པར་མེད་པ་ཡིན་ཞེས་འཆད་མོད་ཀྱི། སྐྱེ་འགག་ལ་སོགས་པའང་རྨི་ལམ་སྒྱུ་མ་ལྟར་ཤེས་པ་འཁྲུལ་པའི་ངོ་ན་དེ་ལྟར་སྣང་བ་ཙམ་ཡིན་གྱི་རང་རྒྱུད་དུ་སྨྲ་བའི་དབུ་མ་པས་བརྟགས་པ་ལྟ་བུའི་རང་གི་མཚན་ཉིད་དུ་གྱུར་པ་ནི་ཀུན་རྫོབ་ཏུ་ཡང་མེད་ལ་སྐྱེ་འགག་ལ་སོགས་པར་སྣང་བ་ནི་དོན་དམ་པར་མེད་པ་ཡིན་ནོ་ཞེས་ཤེས་པར་བྱའོ། །གལ་ཏེ་དགག་བྱ་བདེན་པའི་སྐྱེ་འགག་ལ་སོགས་པ་མ་གྲུབ་མོད་དེ་དག་བཀག་པའི་ཆོས་ཙམ་ཞིག་ཡོད་དམ་མེད། ཡོད་ན་དོན་དམ་པར་བཀག་པའི་སྤྲོས་པ་གྲུབ་པར་འགྱུར་ལ། མེད་ན་རྟེན་འབྲེལ་ལ་བདེན་པའི་སྐྱེ་འགག་ལ་སོགས་པ་གྲུབ་པར་འགྱུར་རོ་ཞེ་ན། འདི་ནི་རྣམ་པར་ཕྱེ་སྟེ་ལན་གདབ་པར་བྱ་བ་ཡིན་ཏེ། འདིར་ནི་ཡོད་ཉིད་འགོག་འདོད་ཀྱི། །མེད་ཉིད་བསྒྲུབ་པ་མ་ཡིན་ནོ། །ཞེས་དང་། དགག་བྱ་ཡོད་པ་མ་ཡིན་པས། །ཡང་དག་ཏུ་ན་བཀག་མེད་གསལ། །ཞེས་པའི་ཚུལ་གྱིས་དོན་དམ་པར་དགག་བྱའི་སྤྲོས་པ་མེད་པར་མ་ཟད་ཀྱི་དེ་དག་བཀག་ཆོས་ཙམ་དུ་ཡང་གྲུབ་པ་མེད་ལ། ཀུན་རྫོབ་ཏུ་བདེན་པའི་སྐྱེ་འགག་ལ་སོགས་པ་བཀག་པའི་ཆོས་སུ་ཡོད་པས་ཉེས་པ་གཉིས་ཀ་ལས་གྲོལ་ཞིང་། དོན་དམ་པར་དགག་སྒྲུབ་ཀྱི་སྤྲོས་པ་མཐའ་དག་དང་བྲལ་བ་དེ་ཉིད་ལ་རང་བཞིན་སྐྱེ་མེད་དམ་རྣམ་གྲངས་མ་ཡིན་པའི་དོན་དམ་པ་ཞེས་དང་། ཀུན་རྫོབ་ཏུ་བདེན་པའི་སྐྱེ་འགག་ལ་སོགས་པ་བཀག་ཙམ་དུ་གནས་པ་དེ་ཉིད་ལ་བཀག་པ་སྐྱེ་མེད་དམ་རྣམ་གྲངས་ཀྱི་དོན་དམ་ཞེས་ཐ་སྙད་དུ་བཏགས་པ་ཡིན་ཏེ། སྐྱེ་སོགས་བཀག་པ་ཡང་དག་དང་། །མཐུན་པའི་ཕྱིར་ཡང་འདོད་པ་ཡིན། །ཞེས་གསུངས་པ་ཡིན་ནོ། །གཉིས་པ་འདིར་བཀག་ཆོས་ཀྱི་ཁྱད་པར་བརྒྱད་ཁོ་ན་སྨོས་པ་ནི་མཚོན་པ་ཙམ་མམ་སྲིད་ཚད་བསྒྲངས་བ་མ་ཡིན་གྱི་འདི་དག་ཁོ་ན་གཙོར་རྩོད་པའི་གནས་སུ་གྱུར་པའི་ཕྱིར་རོ་ཞེས་འགྲེལ་པས་བཤད་ལ། ཁ་ཅིག་དེའི་དགོངས་པ་དགག་བྱ་བརྒྱད་པོ་འདི་དག་རྣམ་པ་གསལ་བ་ན་དེ་དག་ལ་མངོན་ཞེན་ཆེ་བས་བཀག་ནོས་བརྒྱད་པོ་འདི་དག་རྩོད་པའི་གཞིར་གྱུར་པས་སོ་ཞེས་འཆད་ལ། ཁ་ཅིག་རང་གི་སྡེ་པ་དང་གཞན་གྱི་སྡེ་པ་དང་འཇིག་རྟེན་ལ་གྲགས་པའི་ལོག་རྟོག་རིམ་པ་ལྟར་གཉིས་དང་གཉིས་དང་བཞི་ཡོད་པས་དེའི་ཁྱད་པར་བཀག་ཆོས་ཀྱི་ཁྱད་པར་བརྒྱད་སྨོས་པ་ཡིན་ནོ་ཞེས་ཟེར་རོ། །གསུམ་པ་ནི། སྐྱེས་ནས་འགག་པ་ཡིན་པས་སྐྱེ་བ་སྔོན་ལ་སྨོས་པར་རིགས་སོ་སྙམ་ན། འགག་པ་ལའང་སྐྱེ་བ་སྔོན་དུ་འགྲོ་མོད་ཀྱི་འབྲས་བུ་སྐྱེ་བ་ལའང་རྒྱུ་འགག་པ་སྔོན་དུ་འགྲོ་བས་སྐྱེ་འགག་ལ་སྔ་ཕྱིའི་རིམ་པ་ངེས་པ་མེད་པར་བསྟན་པའི་དོན་ཡིན་པས་འགལ་བ་མེད་དེ། གལ་ཏེ་སྐྱེ་བ་སྔ་གྱུར་ལ། །རྒ་ཤི་ཕྱི་བ་ཡིན་ན་ནི། །སྐྱེ་བ་རྒ་ཤི་མེད་པ་དང་། །མ་ཤི་བར་ཡང་སྐྱེ་བར་འགྱུར། །ཞེས་གསུངས་པ་ཡིན་ནོ། །གསུམ་པ་གཞི་དང་ཆོས་ཀྱི་ཐ་དད་བསམ་པ་ལ། སྔར་བཤད་པ་ལྟར་རང་བཞིན་སྐྱེ་མེད་དམ་རྣམ་གྲངས་མ་ཡིན་པའི་དོན་དམ་པའི་བདེན་པ་དང་ཆོས་ཅན་རྟེན་འབྲེལ་ནི་ངོ་བོ་དེ་ཉིད་དང་གཞན་དུ་བརྗོད་དུ་མེད་པ་དང་། བཀག་པ་སྐྱེ་མེད་དམ་རྣམ་གྲངས་ཀྱི་དོན་དམ་པ་དང་ངོ་བོ་གཅིག་ལ་ལྡོག་པ་ཐ་དད་པར་བལྟའོ། །གཉིས་པ་དེ་བསྟན་པས་སྨྲ་རྣམས་ཀྱི་དམ་པར་འགྱུར་བའི་ཚུལ་ནི། རྟེན་འབྲེལ་སྤྲོས་པའི་མཐའ་བརྒྱད་དང་བྲལ་བ་དེ་ཉིད་ཤེས་བྱ་ལ་ཁྱབ་པའི་ལུས་ཡིན་པས་བདེན་པ་སྨྲ་བ་དང་། སེང་གེའི་སྒྲས་རི་དྭགས་ལྟར་དེ་བསྟན་པས་རྟག་ཆད་ལ་སོགས་པ་ལྟ་བ་ངན་པ་སེལ་བས་གདུལ་བྱ་ལོག་རྟོག་ཅན་ཚར་གཅོད་པ་དང་། ཉེས་པ་ཐམས་ཅད་ཀྱི་རྩ་བ་གཏི་མུག་གི་གཉེན་པོ་ཡིན་པས་གདུལ་བྱ་མ་རྟོགས་པ་རྗེས་སུ་འཛིན་པར་བྱེད་པ་ཡིན་ལ། དེའི་རྣམ་པ་མ་ལུས་པ་སོ་སོ་རང་གིས་རིག་པའི་ཡེ་ཤེས་ཀྱིས་རིག་ནས་གསུང་བ་དེ་བཞིན་གཤེགས་པ་ཉག་གཅིག་ཡིན་པའི་ཕྱིར་ཏེ། འཇིག་རྟེན་མཁྱེན་པས་གཞན་ལ་མ་གསན་པར། །བདེན་པ་འདི་གཉིས་ཉིད་ཀྱིས་བསྟན་པར་མཛད། །ཅེས་དང་། མཉམ་མེད་མཁྱེན་ཆེན་ང་ལ་སུ་ཡིས་བསྟན། །སྟོན་བྱེད་མེད་པར་ཆོས་རྣམས་རབ་སྟོན་པས། །དེ་བཞིན་གཤེགས་པ་ལྷ་མིའི་སྟོན་པ་ཡིན། །ཞེས་གསུངས་པ་ལྟ་བུའོ། །གསུམ་པ་དེ་བསྟན་པའི་དགོས་པ་ནི། སྤྲོས་པ་ཉེར་ཞི་ཞི་བའི་དོན་དུ་བསྟན་ཅེས་པ་སྟེ། བསྟན་པ་ལ་བརྟེན་ནས་གདུལ་བྱ་རྣམས་ཀྱི་ཐོས་བྱུང་གི་ཤེས་རབ་ཀྱིས་ཇི་ལྟ་བ་བཞིན་རྟོགས་པ་ནི་དངོས་ཀྱི་དགོས་པ་ཡིན་ལ། དེའི་དོན་བསམ་བྱུང་གི་ཤེས་རབ་ཀྱིས་ངེས་པར་བྱས་ཏེ་ཡུན་རིང་དུ་གོམས་པར་བྱས་པས། དེ་ཕྱིར་ཡང་དག་ཡང་དག་མིན། །གང་གང་ཤིན་ཏུ་བསྒོམས་གྱུར་པ། །སྒོམ་པ་ཡོངས་སུ་རྫོགས་པ་ན། །དེ་གསལ་མི་རྟོག་བློ་འབྲས་བུ། །ཞེས་པའི་ཚུལ་གྱིས་མཉམ་པར་གཞག་པ་སྣང་བ་མེད་པའི་ཤེས་རབ་ཀྱིས་རྟེན་འབྲེལ་གྱི་ཆོས་ཉིད་ཡང་དག་པར་སྤྲོས་པའི་མཐའ་བརྒྱད་ལས་གྲོལ་བའི་མེད་དགག་འགའ་ཡང་མཐོང་བ་མེད་པའི་ཚུལ་གྱིས་དང་། དག་པ་རྗེས་ལ་ཐོབ་པ་སྣང་བཅས་ཀྱི་ཡེ་ཤེས་ཀྱིས་སྤྲོས་པའི་མཐའ་བརྒྱད་ལས་གྲོལ་བའི་མ་ཡིན་དགག་སྒྱུ་མ་ལྟ་བུའི་ཆོས་ཅན་རྟེན་ཅིང་འབྲེལ་བར་འབྱུང་བ་ཇི་ལྟར་གནས་པ་བཞིན་མངོན་སུམ་དུ་གཟིགས་པས་རྒྱུ་ཤེས་པ་ཤེས་བྱ་དང་བརྗོད་བྱ་རྗོད་བྱེད་ལ་སོགས་པ་ལ་བདེན་པའི་མཚན་མར་འཛིན་པ་ཉེ་བར་ཞི་བ་ས་བཅུའི་ཡེ་ཤེས་ཐོབ་པ་ནི་གནས་སྐབས་ཀྱི་དགོས་པའོ། །བློ་དེའི་ངོ་ན་རྟེན་འབྲེལ་དེ་ཉིད་བདེན་པའི་སྤྲོས་པ་ཉེར་ཞིའི་རང་བཞིན་དུ་འདུག་པས་རྟེན་འབྲེལ་དེ་ཉིད་ལའང་བདེན་པའི་སྤྲོས་པ་ཉེར་ཞི་ཞེས་བྱའོ། །དེ་ལྟར་ས་བཅུ་པའི་བར་དུ་གོམས་པར་བྱས་པས་དེའི་ཐ་མར་རྒྱུ་མ་རིག་པ་བག་ཆགས་དབང་བཅས་པ་སྤངས་པས་སངས་རྒྱས་ཀྱི་སར་འབྲས་བུ་སྣང་ཡུལ་ལ་འཁྲུལ་པའི་ཤེས་པའང་ལོག་པས་རྟེན་སེམས་དང་སེམས་ལས་བྱུང་བའི་འཇུག་པའང་མེད་པ་དང་། ཤེས་པ་དང་ཤེས་བྱའི་འཇུག་པ་ཐམས་ཅད་ལོག་པའི་སྒོ་ནས་སྐྱེ་རྒ་ན་འཆི་ལ་སོགས་པ་འབྲས་བུ་མ་ལུས་པ་ཉེ་བར་ཞི་བ་སངས་རྒྱས་ཀྱི་ཆོས་ཀྱི་སྐུ་ཐོབ་པ་ནི་མཐར་ཐུག་པའི་དགོས་པའོ། །བློ་དེའི་ངོ་ན་རྟེན་འབྲེལ་དེ་ཉིད་སྣང་བའི་མཚན་མའང་ཞི་བའི་རང་བཞིན་དུ་གནས་པས་རྟེན་འབྲེལ་དེ་ཉིད་ལའང་ཞི་བ་ཞེས་བྱའོ། །ཇི་སྐད་དུ། འདི་དག་འཁྲུལ་པའི་སྣང་བ་སྟེ། །རྨི་ལམ་ཉམས་སུ་མྱོང་བ་བཞིན། །མ་རིག་མུན་པའི་གཉིད་སད་ན། །འཁོར་བ་རྣམས་ནི་དམིགས་སུ་མེད། །དེ་ཉིད་ཕྱིར་ན་འགའ་ཞིག་ལའང་། །བློ་སྐྱེ་མེད་པ་སངས་རྒྱས་ཡིན། །ཅེས་པ་ལྟ་བུའོ། །དེ་ལྟར་རྟེན་འབྲེལ་སྤྲོས་བྲལ་སྟོན་པའི་སྦྱོར་བས་ཀུན་སློང་གི་བསམ་པ་ཐུགས་རྗེ་འཕེན་པས་བསམ་སྦྱོར་གཉིས་ཀྱིས་གཞན་དོན་དང་། སྤངས་རྟོགས་གཉིས་ཀྱིས་རང་དོན་ཕུན་སུམ་ཚོགས་པར་བསྟན་པ་ཡིན་ནོ། །གསུམ་པ་དེ་ལ་ཇི་ལྟར་ཕྱག་འཚལ་བའི་ཚུལ་ནི། ཕྱག་འཚལ་ཅེས་པ་སྟེ་སྒོ་གསུམ་འདུད་པའོ། །བཤད་ཚུལ་གཉིས་པ་ནི། ངག་འདིས་ཚིག་གི་ནུས་པའམ་ཤུགས་ལ་བསྟན་བཅོས་འདིའི་དགོས་འབྲེལ་བཞི་ཟིན་པས་དགོས་འབྲེལ་གྱི་ངག་ཏུ་བཤད་པའོ། །དེ་ལང་བསྟན་བཅོས་ཀྱི་ཀླད་དུ་དགོས་འབྲེལ་གྱི་ངག་བཀོད་པའི་དགོས་པ་དང་། བསྡུས་པ་དང་། ཚིག་གི་དོན་གསུམ་གྱིས་ཤེས་པར་བྱ་བ་ལས། དང་པོ་ཁ་ཅིག་གཏམ་གྱི་བབས་ལྟར་བསྟན་འཆོས་ཀྱི་གཞུང་མཛེས་པ་སྐྱེད་པ་ཡིན་ནོ་ཞེས་དང་། ཡང་ཁ་ཅིག་བསྟན་འཆོས་འདི་བརྩམ་པར་བྱ་བ་མ་ཡིན་ཏེ་དགོས་པ་དང་མི་ལྡན་པའི་ཕྱིར་བྱ་རོག་གི་སོ་བརྟག་པ་བཞིན་ནོ་ཞེས་པའི་ལོག་རྟོག་ཟློག་པ་ཡིན་ནོ་ཟེར་བ་ནི་མི་འཐད་དེ། དེ་གཉི་ག་ལ་དགོས་འབྲེལ་བཞི་ཁོ་ན་འགོད་པའི་གྲངས་ངེས་པ་མི་འཐད་པའི་ཕྱིར་དང་། མཛེས་པ་ཙམ་གྱི་ངོར་འཇུག་པ་རྟོག་ལྡན་གྱི་བྱ་བ་མ་ཡིན་པའི་ཕྱིར་རོ། །འོན་ཀྱང་བསྟན་འཆོས་འདི་ལ་དགོས་འབྲེལ་བཞི་ཡོད་ཅེས་བརྗོད་པས་རྟོག་ལྡན་ཡིད་ཆེས་པར་དཀའ་བ་དང་སླ་བ་དད་པ་དང་ཆོས་ཀྱི་རྗེས་སུ་འབྲང་བ་ལ་ཡོད་ངེས་སྙམ་པ་དང་ཕལ་ཆེར་ཡོད་དེ་འོང་སྙམ་པའི་དོན་དུ་འགྱུར་བའི་ཐེ་ཚོམ་སྐྱེས་ནས་འཇུག་པར་འགྱུར་བ་སྟེ། འབྲེལ་པ་དང་ནི་རྗེས་མཐུན་ཐབས། །སྐྱེས་བུའི་དོན་ནི་རྗོད་བྱེད་ངག །ཡོངས་བརྟགས་དབང་དུ་བྱས་ཡིན་གྱི། །དེ་ལས་གཞན་བའི་དབང་བྱས་མིན། །ཞེས་དང་། མདོ་དོན་ཆེ་བ་ཉིད་ཐོས་ནས། །ལེན་པ་དང་ནི་འཛིན་པ་ལ། །ཉན་པ་པོ་དེ་གུས་བྱེད་པས། །ཐོག་མར་དགོས་པ་བརྗོད་པར་བྱ། །ཞེས་གསུངས་པ་ལྟ་བུའོ། །ཕྱོགས་འདི་ལ་སྐྱོན་སྤང་བ་ལ། དགོས་འབྲེལ་གྱི་ཚིག་གིས་དོན་ལ་ངེས་པ་སྐྱེད་པར་མི་ནུས་ཏེ་ཚིག་དོན་དང་འབྲེལ་པ་མེད་པའི་ཕྱིར་སྐྱེས་བུ་གཤོབ་ཅན་གྱི་ཚིག་བཞིན་ནོ་ཞེས་དང་། ཐེ་ཚོམ་སྐྱེད་པ་ལ་ཚིག་མི་དགོས་ཏེ་དཔྱད་པའི་དོན་ལ་ཚད་མ་ལོག་པ་ལས་ཐེ་ཚོམ་དུ་འགྱུར་བའི་ཕྱིར་རོ་ཞེ་ན། ཚིག་གིས་དོན་ལ་ཚད་མའི་ངེས་ཤེས་སྐྱེད་མི་ནུས་ཀྱང་ངེས་ཤེས་ཙམ་སྐྱེ་བ་མི་འགལ་ཞིང་། ཐེ་ཚོམ་ཙམ་སྐྱེད་པ་ལ་ཚིག་མི་དགོས་ཀྱང་དགོས་འབྲེལ་བཞི་ཕལ་ཆེར་ཡོར་དེ་འོང་སྙམ་པ་ཐེ་ཚོམ་ཁྱད་པར་ཅན་སྐྱེད་པ་ལ་རྩོམ་པ་པོའི་ངག་དགོས་པས་སྐྱོན་གང་ཡང་མེད་དོ། །བསྡུས་པའི་དོན་ནི། ངག་འདིའི་བརྗོད་བྱ་བསྟན་འཆོས་ཀྱི་དགོས་འབྲེལ་བཞི་ཉིད་ངོས་གཟུང་བ་དང་། དེ་ངག་འདིས་ཇི་ལྟར་བསྟན་པའི་ཚུལ་དང་། བསྟན་པའི་དགོས་འབྲེལ་བཞི་ཉིད་དུ་གྲངས་ངེས་པའི་རྒྱུ་མཚན་བསམ་པ་གསུམ་གྱིས་ངེས་པར་བྱ་བ་ལས། དང་པོ་ནི། སྤྱིར་བསྟན་བཅོས་ཀྱི་བརྗོད་བྱ་དང་། དགོས་པ་དང་། དགོས་པའི་དགོས་པ་དང་། འབྲེལ་པ་བཞི་ནི་གཞུང་དེས་གཙོ་བོར་གཏན་ལ་དབབ་བྱ་དང་། གཞུང་དེ་བལྟས་ཤིང་མཉན་པ་ལས་དེ་རྟོགས་པ་དང་། དེ་ལས་མཐར་འབྱུང་བའི་ཉིང་དགོས་དང་། རྟོགས་པ་དེ་བསྟན་འཆོས་ལ་རག་ལས་ཤིང་ལྟོས་པ་བཞི་ཡིན་ལ། བྱེ་བྲག་བསྟན་འཆོས་འདིའི་དེ་བཞི་ནི་རྟེན་འབྲེལ་སྤྲོས་པའི་མཐའ་བརྒྱད་དང་བྲལ་བ་དང་། གཞུང་འདི་ཙམ་གྱིས་དེ་རྟོགས་པ་དང་། དེ་བསྒོམས་པ་ལས་གནས་སྐབས་ས་བཅུ་མཐར་ཐུག་སངས་རྒྱས་ཐོབ་པ་དང་། དེ་རྟོགས་པའི་དགོས་པ་བསྟན་བཅོས་ལ་རག་ལས་པ་རྣམས་རིམ་པ་བཞིན་ནོ། །གཉིས་པ་ནི། དོན་གཅིག་མིན་ཞེས་པ་ཡན་ཆད་ཀྱིས་བརྗོད་བྱ་དང་། བསྟན་ཅེས་པས་བསྟན་པའི་འབྲས་བུ་རྟོགས་པ་འཕེན་པས་དགོས་པ་དང་། སྤྲོས་པ་ཉེར་ཞི་ཞི་ཞེས་པས་དགོས་པའི་དགོས་པ་བསྟན་ལ། འབྲེལ་པ་སྟོན་པར་བྱེད་པའི་སྒྲ། །དངོས་སུ་ཡོད་པ་མ་ཡིན་མོད། །འོན་ཀྱང་དེ་ནི་རྣམ་འབྱེད་ལས། །ཞེས་པའི་ཚུལ་གྱིས་འབྲེལ་པ་ཚིག་གི་ཡང་ཤུགས་ལ་བསྟན་ཅིང་། བཞི་ཀའང་སྟོན་པ་ལ་བསྟོད་པའི་ངག་གི་ཤུགས་ལ་བསྟན་པ་ཡིན་ནོ། །ཁ་ཅིག་སྤྲོས་པ་ཉེར་ཞི་ཞེས་པ་བརྗོད་བྱའི་ཁྱད་པར་དང་། ཞིར་བསྟན་ཅེས་པ་དེ་ཇི་ལྟར་བསྟན་པའི་ཚུལ་དུ་བཤད་ནས། རྫོགས་པའི་སངས་རྒྱས་དེ་ལ་ཞེས་པས་དགོས་པའི་དགོས་པ་བསྟན་པ་ཡིན་ནོ་ཞེས་ཟེར་རོ། །གསུམ་པ་ནི། བསྟན་འཆོས་ལ་ཆོས་མཐའ་ཡས་པ་ཡོད་པ་ལས་འདིར་བསྟན་འཆོས་ཀྱི་ཆོས་དགོས་འབྲེལ་བཞི་ཁོ་ན་འགོད་པའི་གྲངས་ངེས་པའི་རྒྱུ་མཚན་གང་ཡིན་ཞེ་ན། ངག་འདིའི་དགོས་པ་བསྒྲུབ་པ་ལ་བཞི་ཁོ་ན་འཚམ་པའི་ཕྱིར་རོ། །དེ་ལ་ངག་འདིའི་དགོས་པ་ནི་སྔར་བཤད་པ་ལྟར་རྟོག་ལྡན་བསྟན་འཆོས་ལ་འཇུག་པའི་ཡན་ལག་ཡིན་ལ། དེ་ཡང་རྟོག་ལྡན་འཇུག་པའི་གེགས་སུ་ངེས་པའི་རྟོག་པ་བཞི་སྐྱེ་སྲིད་ཅིང་ལྔ་པ་མི་སྲིད་པས་དེ་བཟློག་པ་ལ་བཞི་ལས་ཉུང་ན་མི་ནུས་ཤིང་མང་ན་མི་དགོས་པའི་ཕྱིར་ཏེ། འདི་ལྟར་རྟོག་ལྡན་འཇུག་པ་ལ་བྱ་རོག་གི་སོ་བརྟག་པ་ལྟར་འདིའི་དགོས་པའི་ཁྱད་པར་ཤེས་བྱ་ལ་མེད་པ་ཉིད་དམ། ཡོད་ཀྱང་མ་བག་མར་ལེན་པའི་རིམ་པ་སྟོན་པ་ལྟར་འདོད་བྱ་མ་ཡིན་པ་ཉིད་དམ། དགོས་པའི་ཁྱད་པར་དེ་ཤེས་བྱ་ལ་ཡོད་ཅིང་འདོད་བྱ་ཡིན་ཀྱང་རིན་པོ་ཆེ་རྒྱན་གྱི་མན་ངག་ལྟར་བསྟན་བཅོས་འདིས་བསྒྲུབ་པར་མི་ནུས་པ་ཉིད་དམ། བསྒྲུབ་པར་ནུས་ཀྱང་འདི་ཉིད་དང་མ་འབྲེལ་བར་འདི་བས་ཐབས་སླ་བ་གཞན་ཡོད་དམ་སྙམ་པའི་གེགས་ཀྱི་རྟོག་པ་བཞི་སྲིད་ལ། དེ་དག་རིམ་པ་ལྟར་དགོས་པའི་ངོ་བོ་དང་། དགོས་པའི་དགོས་པ་དང་། བརྗོད་བྱ་དང་། འབྲེལ་པ་སྨྲོས་པས་བཟློག་ལ། དེ་དག་བཟློག་པས་འདིའི་དགོས་པའི་ཁྱད་པར་ཤེས་བྱ་ལ་ཡོད་ཅིང་འདོད་བྱ་ཡིན་པ་དང་། དེ་འདིས་བསྒྲུབ་པར་ནུས་ཤིང་འདི་ཉིད་དང་འབྲེལ་བར་གོ་ལ་དེ་ཙམ་གྱིས་འདི་ལ་འཇུག་པར་འགྱུར་བས་འཇུག་པའི་གེགས་སུ་ངེས་པའི་རྟོག་པ་ལྔ་པ་མི་སྲིད་པ་ཡིན་ནོ། །ཚིག་གི་དོན་ནི་སྔར་བཤད་པ་ལྟར་ཤེས་པར་བྱའོ། །ད་ནི་བརྩམ་པར་བྱ་བ་སྐབས་ཀྱི་དོན་བསྟན་པ་ཟབ་མོའི་དོན་དགྲོལ་བ་ལ་རབ་ཏུ་བྱེད་པ་རྣམས་ཀྱི་དོན་གྱི་ཆ་ངེས་པར་བྱ་བ་དང་། གཞུང་གི་ཆ་བཤད་པ་གཉིས་ལས། དང་པོ་ལའང་གཉིས་ཏེ། རབ་ཏུ་བྱེད་པ་རྣམས་ཀྱི་འབྲེལ་རྣམ་པར་གཞག་པ་དང་། སྐབས་ཀྱི་བརྗོད་བྱ་བདེན་པ་གཉིས་ཀྱི་རང་བཞིན་ངེས་པར་བྱ་བའོ། །དང་པོ་ལ་རབ་ཏུ་བྱེད་པའི་སྤྱི་དང་། བྱེ་བྲག་གི་འབྲེལ་གཉིས་ལས། དང་པོ་ནི། རབ་ཏུ་བྱེད་པ་ཉི་ཤུ་རྩ་བདུན་གྱིས་དོན་གྱི་ཁྱད་པར་ཇི་ལྟ་བུ་ཞིག་བསྟན་ཅེ་ན། སྔར་མཆོད་བརྗོད་དུ་བཀོད་པའམ་མདོ་སྡེ་རིན་པོ་ཆེ་ཐམས་ཅད་ཀྱི་བརྗོད་བྱ་བདེན་པ་གཉིས་སམ། རྟེན་འབྲེལ་ཡང་དག་པར་བདེན་པའི་སྤྲོས་པ་མཐའ་དག་གིས་སྟོང་པ་རྟོགས་པའི་འབྲས་བུ་དང་བཅས་པ་ཞིག་བསྟན་པ་ཡིན་པས་དེ་ལ་གསུམ་སྟེ། དེའི་ཁྱད་པར་གྱི་ཆོས་བཤད་པ་དང་། ཁྱད་པར་གྱི་གཞི་རྟེན་ཅིང་འབྲེལ་པར་འབྱུང་བ་དང་། ཁྱད་པར་ཅན་དེ་རྟོགས་པའི་འབྲས་བུ་བསྟན་པའོ། །དང་པོ་ལ་ཁྱད་པར་གྱི་ཆོས་གཙོ་བོ་དང་། ཕལ་པ་དང་། དེ་ལ་ཧ་ཅང་ཐལ་བ་སྤང་བ་གསུམ་ལས། དང་པོ་ནི། སྔར་བཤད་པ་ལྟར་དགག་བྱ་བསྟན་འཆོས་དང་འཇིག་རྟེན་ལ་གྲགས་པའི་ལོག་རྟོག་གཙོ་ཆེ་བ་བརྒྱད་ཀྱི་གཉེན་པོར་འགག་པ་མེད་པ་ལ་སོགས་པའི་ཁྱད་པར་བརྒྱད་སྨོས་པ་དེ་ཉིད་ཡིན་པས། དེ་ལ་སྐྱེ་བ་དང་འགྲོ་འོང་དངོས་སུ་བཀག་པས་འགག་པ་ལ་སོགས་པ་ལྔ་ཤུགས་ལ་འགོག་པ་རྐྱེན་དང་འགྲོ་འོང་བརྟག་པ་གཉིས་སོ། །ཕལ་པ་ལ་ལྔ་སྟེ། སྐྱེ་མཆེད་དང་། ཕུང་པོ་དང་། ཁམས་བརྟག་པས་དེ་དག་གི་ངོ་བོ་རང་བཞིན་དུ་གྲུབ་པ་བཀག་ལ། འདོད་ཆགས་དང་ཆགས་པ་དང་། འདུས་བྱས་ཀྱི་མཚན་ཉིད་དང་། ལས་དང་བྱེད་པོ་བརྟག་པས་དེ་དག་རང་བཞིན་དུ་ཡོད་པའི་སྒྲུབ་བྱེད་ཡུལ་ཅན་ཉོན་མོངས་པ་དང་། དེ་དག་འདུས་བྱས་སུ་མཚོན་པའི་མཚན་ཉིད་སྐྱེ་གནས་འཇིག་པ་དང་། དེ་དག་གི་རྒྱུ་ལས་དང་དེའི་བྱེད་པ་པོ་རང་བཞིན་དུ་གྲུབ་པ་བཀག་པས། དེ་ལྟར་རབ་ཏུ་བྱེད་པ་དྲུག་གིས་རྟེན་འབྲེལ་ཆོས་ཀྱི་བདག་ཕུང་པོ་ཁམས་དང་སྐྱེ་མཆེད་ཀྱི་རང་བཞིན་གྱིས་སྟོང་པ་དང་། སྔ་རོལ་ན་གནས་པ་བརྟག་པས་གང་ཟག་གི་ངོ་བོ་རང་བཞིན་དུ་གྲུབ་པ་བཀག་ལ། མེ་དང་བུད་ཤིང་དང་། སྔོན་དང་ཕྱི་མའི་མཐའ་དང་། སྡུག་བསྔལ་བརྟག་པས་དེ་རང་བཞིན་དུ་ཡོད་པའི་སྒྲུབ་བྱེད་དཔེ་མེ་དང་བུད་ཤིང་དང་། བྱ་བ་སྐྱེ་བ་རྒ་ཤིའི་འཁོར་བ་དང་། བརྟེན་པ་སྡུག་བསྔལ་རང་བཞིན་དུ་ཡོད་པ་བཀག་པས། དེ་ལྟར་རབ་ཏུ་བྱེད་པ་བཞིས་རྟེན་འབྲེལ་ཕུང་པོ་ཉེ་བར་ལེན་པ་པོའི་གང་ཟག་གི་བདག་གིས་སྟོང་པ་དང་། འདུ་བྱེད་བརྟག་པས་གང་ཟག་དང་ཆོས་སུ་མ་ཕྱེ་བར་དངོས་པོ་ཙམ་གྱི་ངོ་བོ་རང་བཞིན་དུ་གྲུབ་པ་བཀག་ལ། ཕྲད་པ་དང་། རང་བཞིན་དང་། བཅིངས་ཐར་དང་། ལས་འབྲས་བརྟག་པས་དེའི་སྒྲུབ་བྱེད་ཕྲད་པ་དང་། རྒྱུ་རྐྱེན་ཉེ་བར་ལེན་པ་ལ་སོགས་པ་དང་། འཁོར་བ་དང་། དེའི་ཡང་སྒྲུབ་བྱེད་ལས་དང་འབྲས་བུ་རང་བཞིན་དུ་ཡོད་པ་བཀག་ཅིང་། བདག་དང་ཆོས་བརྟག་པས་དངོས་པོ་རྣམས་ཀྱི་དེ་ཁོ་ནའི་རང་བཞིན་ཐ་སྙད་ཙམ་དུ་དབུ་མ་པ་རང་གི་ལུགས་བརྗོད་པས། དེ་ལྟར་རབ་ཏུ་བྱེད་པ་དྲུག་གིས་གང་ཟག་དང་ཆོས་སུ་མ་ཕྱེ་བར་རྟེན་འབྲེལ་དངོས་པོ་ཙམ་གྱི་རང་བཞིན་གྱིས་སྟོང་པ་དང་། དུས་བརྟག་པས་དུས་གསུམ་གྱི་ངོ་བོ་རང་བཞིན་དུ་གྲུབ་པ་བཀག་ལ། ཚོགས་པ་དང་འབྱུང་འཇིག་བརྟག་པས་དུས་རང་བཞིན་དུ་ཡོད་པའི་སྒྲུབ་བྱེད་ཕྱི་ནང་གི་འབྲས་བུ་སྐྱེད་པའི་ལྷན་ཅིག་བྱེད་པའི་རྐྱེན་ཡིན་པ་དང་། འབྱུང་འཇིག་གཉིས་ཀྱི་རྒྱུ་ཡིན་པ་རང་བཞིན་དུ་བཀག་པས། དེ་ལྟར་རབ་ཏུ་བྱེད་པ་གསུམ་གྱིས་རྟེན་འབྲེལ་དུས་ཀྱི་རང་བཞིན་གྱིས་སྟོང་པ་དང་། དེ་བཞིན་གཤེགས་པ་བརྟག་པས་སྲིད་པའི་རྒྱུན་གྱི་འབྲས་བུ་དེ་བཞིན་གཤེགས་པ་རང་བཞིན་དུ་གྲུབ་པ་བཀག་ལ། ཕྱིན་ཅི་ལོག་བརྟག་པས་སྲིད་པའི་རྒྱུན་གྱི་རྒྱུ་ཉོན་མོངས་རང་བཞིན་དུ་གྲུབ་པ་བཀག་པས། དེ་ལྟར་རབ་ཏུ་བྱེད་པ་གཉིས་ཀྱིས་རྟེན་འབྲེལ་སྲིད་པའི་རྒྱུན་གྱི་རང་བཞིན་གྱིས་སྟོང་པར་བསྟན་པའོ། །དེ་ལྟར་རྟེན་འབྲེལ་གྱི་ཁྱད་པར་གྱི་ཆོས་རང་བཞིན་སྟོང་པ་ཉིད་དུ་བསྟན་པ་ལ་ཧ་ཅང་ཐལ་བ་སྤང་བ་ལ་གཉིས་ཏེ། ཆོས་ཐམས་ཅད་སྟོང་པ་ཉིད་ཡིན་ན་ལུང་ལས་གྲགས་པ་ཤེས་བྱ་འཕགས་པའི་བདེན་པ་བཞི་དང་། ཡུལ་ཅན་ཡེ་ཤེས་བཞི་དང་། འབྲས་བུ་དཀོན་མཆོག་གསུམ་དང་། ལས་རྒྱུ་འབྲས་ལ་སོགས་པ་ཐམས་ཅད་མེད་པར་འགྱུར་ཞིང་། འཇིག་རྟེན་ལ་གྲགས་པའི་ཐ་སྙད་ཐམས་ཅད་ཀྱང་མེད་པར་འགྱུར་རོ་ཞེས་རྒོལ་བ་ལ། དེ་དག་རང་བཞིན་པ་མེད་པར་ཐལ་བ་ནི་འདོད་པ་ཉིད་ཡིན་ལ། རང་བཞིན་མེད་པའི་ཕྱོགས་ལ་ཐ་སྙད་དུ་རྟེན་འབྲེལ་རུང་བས་ཐ་སྙད་དུ་དེ་དག་ཐམས་ཅད་ཆེས་ཤིན་ཏུ་འཐད་པ་ཡིན་ནོ་ཞེས་ཀུན་རྫོབ་ཀྱི་སྒོ་ནས་ལན་འདེབས་པ་འཕགས་པའི་བདེན་པ་བརྟག་པ་དང་། ཆོས་ཐམས་ཅད་སྟོང་པ་ཉིད་ཡིན་ན་གཉེན་པོ་ཟག་པ་མེད་པའི་ལམ་གྱིས་རྒྱུ་ཉོན་མོངས་སྤངས་པ་དང་། དེའི་སྟོབས་ཀྱིས་འབྲས་བུ་ཕུང་པོའི་རྒྱུན་འགག་པ་ལྷག་བཅས་ལྷག་མེད་ཀྱི་མྱང་འདས་མི་རུང་ངོ་ཞེས་རྒོལ་པ་ལ། ཁོ་བོ་ཅག་དེ་ཁོ་ན་ཉིད་དུ་སྡུག་བསྔལ་རྒྱུ་བཅས་རང་བཞིན་གྱིས་དག་པ་ལ་མྱ་ངན་ལས་འདས་པ་ཞེས་བཏགས་ཀྱི་གཉེན་པོའི་སྒོ་ནས་རྒྱུ་ཉོན་མོངས་སམ་འབྲས་བུ་ཕུང་པོ་སྔར་ཡོད་སྤངས་པའི་མྱང་འདས་མེད་པར་ཐལ་བ་ནི་འདོད་པ་ཉིད་ཡིན་ནོ་ཞེས་དོན་དམ་གྱི་སྒོ་ནས་ལན་འདེབས་པ་མྱང་འདས་བརྟག་པའོ། །དེ་ལྟར་རབ་ཏུ་བྱེད་པ་ཉི་ཤུ་རྩ་ལྔས་ཁྱད་པར་གྱི་ཆོས་ཡང་དག་པར་རང་བཞིན་སྟོང་པ་ཉིད་དུ་བསྟན་ནས། ཁྱད་པར་གྱི་གཞི་ཉོན་མོངས་རྣམ་བྱང་གི་རྟེན་ཅིང་འབྲེལ་པར་བྱུང་བ་གཞག་པ་རྟེན་འབྲེལ་བརྟག་པ་ཡིན་ལ། རྟེན་འབྲེལ་ཁྱད་པར་ཅན་དེ་རྟོགས་པའི་འབྲས་བུ་ལྟ་བ་ཐམས་ཅད་སྤངས་ནས་མཐར་མི་གནས་པའི་མྱ་ངན་ལས་འདས་པ་ཐོབ་པ་ཡིན་ནོ་ཞེས་སྟོན་པ་ལྟ་བ་བརྟག་པའོ། །བྱེ་བྲག་གི་འབྲེལ་ནི་གཞན་དུ་བཤད་པ་ལྟར་ཤེས་པར་བྱའོ། །གཉིས་པ་སྐབས་ཀྱི་བརྗོད་བྱ་བདེན་པ་གཉིས་ཀྱི་རང་བཞིན་ངེས་པར་བྱ་བ་ལ་གསུམ་སྟེ། བདེན་པ་གཉིས་སོ་སོའི་མཚན་ཉིད་གཞག་པ་དང་། མཚན་ཉིད་གནས་པའི་རྟེན་མཚན་གཞི་ངོས་གཟུང་བ་དང་། མཚན་གཞི་ལ་མཚན་ཉིད་ངེས་པར་བྱེད་པའི་ཚད་མའོ། །དང་པོ་ནི། ཡང་དག་མཐོང་ཡུལ་གང་ཡིན་དོན་དམ་སྟེ། །མཐོང་བ་བརྫུན་པ་ཀུན་རྫོབ་བདེན་པར་གསུངས། །ཞེས་པའི་ཚུལ་གྱིས་ཀུན་རྫོབ་ཀྱི་བདེན་པའི་མཚན་ཉིད་ནི་ཐ་སྙད་པའི་ཤེས་པ་འཁྲུལ་པའི་ཡུལ་དུ་བདེན་པ་ཡིན་ལ། དོན་དམ་པའི་བདེན་པ་ལ་རང་བཞིན་སེམས་པས་དཔྱད་ན་མཚན་ཉིད་ལ་སོགས་པ་མ་གྲུབ་མོད་ཀྱི་ཐ་སྙད་ཙམ་དུ་སྒྲོ་བཏགས་པའི་ཚུལ་གྱིས་སྟོན་ན། བློ་མ་འཁྲུལ་བའི་ཡུལ་དུ་བདེན་པ་སྟེ་འཕགས་པའི་མཉམ་གཞག་མི་རྟོག་པའི་ཡེ་ཤེས་སམ། ཚུལ་གསུམ་པའི་རྟགས་ལས་མཐར་ཐུག་དེ་ཁོ་ན་ཉིད་དཔྱོད་པ་རིགས་པའི་ཤེས་པའི་ངོར་བདེན་པའོ། །གཉིས་པ་ནི། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་འདོད། །ཅེས་པའི་ཚུལ་གྱིས་ཀུན་རྫོབ་ཀྱི་བདེན་པའི་མཚན་གཞི་ནི་སྣང་བཅས་ཀྱི་བློའི་ཡུལ་ཤེས་བྱའི་ཆོས་གང་ཇི་སྙེད་པ་ཐམས་ཅད་དོ། །དེ་ལ་ཉོན་མོངས་ཅན་གྱི་མ་རིག་པས་འཁྲུལ་པར་བྱས་པ་བྱིས་པ་སོ་སོ་སྐྱེ་བོ་རྣམས་ཀྱི་ཤེས་པ་འཁྲུལ་པའི་ཡུལ་དུ་གྲུབ་པ་འཇིག་རྟེན་གྱི་ཀུན་རྫོབ་ཀྱི་བདེན་པ་དང་། ཉོན་མོངས་ཅན་མ་ཡིན་པའི་མ་རིག་པས་འཁྲུལ་པར་བྱས་པ་སྣང་བ་དང་བཅས་པའི་འཕགས་པ་གསུམ་གྱི་རྗེས་ཀྱི་ཤེས་པ་འཁྲུལ་པའི་ཡུལ་དུ་གྲུབ་པ་འཕགས་པའི་ཀུན་རྫོབ་ཀྱི་བདེན་པ་གཉིས་ཡིན་ལ། དང་པོ་ལ་འཇིག་རྟེན་ལ་གྲགས་པའི་གཟུང་ཡུལ་ལ་མ་འཁྲུལ་བའི་བློའི་ཡུལ་དུ་བདེན་པ་ཡང་དག་ཀུན་རྫོབ་ཀྱི་བདེན་པ་དང་། གཟུང་ཡུལ་ལ་འཁྲུལ་པའི་བློའི་ཡུལ་དུ་བདེན་པ་ལོག་པའི་ཀུན་རྫོབ་ཀྱི་བདེན་པའོ། །དེ་ལ་འཇིག་རྟེན་གྱི་ཤེས་པ་འཁྲུལ་པ་དང་མ་འཁྲུལ་པ་ནི་ཁ་ནང་ལྟའི་ཤེས་པ་རང་གི་ངོ་བོ་མྱོང་བའི་རང་རིག་པ་དང་། ཁ་ཕྱིར་ལྟ་གཞན་རིག་གི་ཤེས་པ་ལ་དབང་པོའི་སྐྱོན་ཏེ་དབང་ཤེས་དྲུག་ཡུལ་ལ་ཕྱིན་ཅི་ལོག་ཏུ་འཛིན་པའི་རྒྱུ་ནང་དབང་པོ་དང་དེ་མ་ཐག་པ་དང་ཕྱི་རོལ་ཡུལ་ལ་ཡོད་པ་ལ་སོགས་པ་དང་བྲལ་བ་ལས་སྐྱེས་པ་ཟླ་བ་གཅིག་འཛིན་ལ་སོགས་པ་ནི་མ་འཁྲུལ་བ་དང་། དབང་ཤེས་ཡུལ་ལ་ཕྱིན་ཅི་ལོག་ཏུ་འཇུག་པའི་རྒྱུ་དེ་དག་དང་བཅས་པ་ལས་སྐྱེས་པའི་ཤེས་པ་ཟླ་བ་གཉིས་འཛིན་ལ་སོགས་པ་ནི་འཁྲུལ་བར་བཞག་སྟེ། མཐོང་བ་བརྫུན་པའང་རྣམ་པ་གཉིས་འདོད་དེ། དབང་པོ་གསལ་དང་དབང་པོ་སྐྱོན་ལྡན་ནོ། །སྐྱོན་ལྡན་དབང་ཅན་རྣམས་ཀྱི་ཤེས་པ་ནི། །དབང་པོ་ལེགས་གྱུར་ཤེས་ལྟོས་ལོག་པར་འདོད། །ཅེས་ཇི་སྐད་གསུངས་པའོ། །དེ་ཉིད་ཀྱིས་ན་ཁ་ནང་ལྟ་རང་རིག་གི་ཡུལ་ནང་སེམས་དང་སེམས་ལས་བྱུང་བ་རིགས་པའི་དངོས་པོ་དང་། ཁ་ཕྱིར་ལྟ་དབང་པོ་དྲུག་གི་ཤེས་པ་མ་འཁྲུལ་བའི་ཡུལ་གཟུགས་ལ་སོགས་པ་ཕྱི་རོལ་དོན་གྱི་དངོས་པོ་གཉིས་ཡང་དག་ཀུན་རྫོབ་ཀྱི་བདེན་པ་དང་། དབང་པོ་དྲུག་གི་ཤེས་པ་འཁྲུལ་པའི་ཡུལ་ཟླ་གཉིས་ཀྱི་རྣམ་པ་ལ་སོགས་པ་རྟོག་མེད་འཁྲུལ་པའི་དམིགས་པ་དང་། བདག་དང་གཙོ་བོའི་རྣམ་པ་ལ་སོགས་པ་རྟོག་པའི་གཟུང་ཡུལ་དོན་སྤྱིའི་རྣམ་པ་གཉིས་ལོག་པའི་ཀུན་རྫོབ་ཀྱི་བདེན་པར་གཞག་སྟེ། ཇི་སྐད་དུ། གནོད་པ་མེད་པའི་དབང་པོ་དྲུག་རྣམས་ཀྱིས། །གཟུང་བ་གང་ཞིག་འཇིག་རྟེན་གྱིས་རྟོགས་ཏེ། །འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལས་ལོག་པར་རྣམ་པར་གཞག །ཅེས་དང་། ལོག་པའི་ཀུན་རྫོབ་ཀྱི་དབྱེ་བ་གཉིས་ཀྱི་དབང་དུ་མཛད་ནས། མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །རྣམས་ཀྱིས་བདག་ཉིད་ཇི་བཞིན་བརྟགས་པ་དང་། །སྒྱུ་མ་སྨིག་རྒྱུ་ལ་སོགས་ལ་བརྟགས་པ་གང་། །དེ་དག་འཇིག་རྟེན་ལས་ཀྱང་ཡོད་མིན་ཉིད། །ཅེས་གསུངས་སོ། །དེ་ལྟར་སྣང་བཅས་ཀྱི་བློ་ལ་འཁྲུལ་མ་འཁྲུལ་དང་ཡུལ་ལ་བདེན་བརྫུན་དུ་ཕྱེད་པ་དེ་ཡང་འཇིག་རྟེན་བྱིས་པ་སོ་སོ་སྐྱེ་བོ་རྣམས་ཀྱི་ཤེས་དོན་དེ་ལྟར་གྲགས་པས་འཇིག་རྟེན་བྱིས་པའི་ཀུན་རྫོབ་ཀྱི་དབང་དུ་བྱས་པ་ཡིན་ཅིང་། གཉིས་པ་ཀུན་རྫོབ་ཀྱི་གནས་ལུགས་ཕྱིན་ཅི་མ་ལོག་པར་མཐོང་བ་སྣང་བཅས་ཀྱི་འཕགས་པ་གསུམ་གྱི་རྗེས་ཀྱི་དོན་གང་ཅི་སྣང་བ་ཐམས་ཅད་རྨི་ལམ་སྒྱུ་མ་ལ་སོགས་པ་ལྟར་བརྫུན་པ་སྣང་ལ་རང་བཞིན་མེད་པར་རོ་མཉམ་ཉིད་དུ་གཟིགས་པས་དེའི་ལ་འཕགས་པའི་ཀུན་རྫོབ་ཀྱི་བདེན་པ་ཞེས་དང་། བདེན་བརྫུན་ནམ་ཡང་དག་ལོག་པ་གཉིས་སུ་དབྱེར་མེད་པས་ཀུན་རྫོབ་ཙམ་པོ་ཞེས་དང་། དབུ་མ་པ་རྣམས་ཀྱིས་ཀྱང་དངོས་པོ་ལ་དེ་ཁོ་ན་ལྟར་སྣང་བཅས་ཀྱི་བློའི་ཡུལ་ཐམས་ཅད་བརྫུན་པ་དང་བློ་ཐམས་ཅད་འཁྲུལ་བར་འདོད་པས་དབུ་མ་པའི་ཀུན་རྫོབ་ཅེས་ཀྱང་བརྗོད་པ་ཡིན་ཏེ། ཇི་སྐད་དུ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་གསུངས་པ་ལྟ་བུའོ། །ཀུན་རྫོབ་ཀྱི་བདེན་པའི་མཚན་གཞི་དབྱེ་བ་དང་བཅས་པ་བཤད་ཟིན་ཏོ། །གཉིས་པ་དོན་དམ་པའི་བདེན་པའི་མཚན་གཞི་ནི། ཇི་ལྟར་སྣང་བའི་དངོས་པོ་ལ། །རིགས་པས་བརྟགས་ན་འགའ་མི་རྙེད། །མ་རྙེད་པ་ཉིད་དོན་དམ་སྟེ། །ཡེ་ནས་གནས་པའི་ཆོས་ཉིད་དོ། །ཞེས་པའི་ཚུལ་གྱིས་ཇི་ལྟར་སྣང་བ་འདི་ཉིད་འཕགས་པའི་མཉམ་གཞག་མི་རྟོག་པའི་ཡེ་ཤེས་སམ། བརྟགས་ཤིང་དཔྱད་ནས་འཇུག་པ་རིགས་པའི་ཤེས་པའི་ངོ་ན་ཡོད་མེད་དམ་བདེན་བརྫུན་ནམ་ཤེས་བརྗོད་གཞལ་བྱ་ལ་སོགས་པ་ཅིའི་ངོ་བོར་ཡང་གྲུབ་པ་མེད་ཅིང་སྤྲོས་པའི་མཐའ་ཐམས་ཅད་དང་བྲལ་བ་ཙམ་ལ་དོན་དམ་པའི་བདེན་པ་ཞེས་ཐ་སྙད་དུ་བྱས་པར་ཟད་དེ། ཇི་ལྟར་བད་ཀན་གྱི་རབ་རིབ་ཅན་ལ་སྐྲ་ཤད་དུ་སྣང་བ་དེ་ཉིད་རབ་རིབ་དང་བྲལ་བའི་བློའི་ཡུལ་ན་ཅིར་ཡང་གྲུབ་པ་མེད་པར་གནས་པ་ལ་སྐྲའི་དེ་ཁོ་ན་ཉིད་དུ་བརྗོད་པ་བཞིན་ནོ། །ཇི་སྐད་དུ། རབ་རིབ་མཐུ་ལས་སྐྲ་ཤད་ལ་སོགས་པ། །ངོ་བོ་ལོག་པ་གང་ཞིག་རྣམ་བརྟགས་པ། །དེ་ཉིད་བདག་ཉིད་གང་དུ་མིག་དག་པས། །མཐོང་བ་དེ་བཞིན་དེ་ཉིད་འདིར་ཤེས་ཀྱིས། །ཞེས་གསུངས་པ་བཞིན་ནོ། །གསུམ་པ་བདེན་པ་གཉིས་ཀྱི་མཚན་ཉིད་ངེས་པར་བྱེད་པའི་ཚད་མ་བསམ་པ་ལ། གལ་ཏེ་མཚན་གཞི་ཤེས་བྱ་ཙམ་ལ་ཇི་སྐད་བཤད་པའི་ཀུན་རྫོབ་ཀྱི་བདེན་པའི་མཚན་ཉིད་དེ་ཡོད་པ་དང་། ཇི་སྐད་བཤད་པའི་དོན་དམ་པའི་བདེན་པའི་མཚན་ཉིད་དེ་རྟེན་པའི་མཚན་གཞི་སྤྲོས་པ་དང་བྲལ་བའམ། ཤེས་བྱའི་ཆོས་ལས་འདས་པར་ཚད་མའམ་བློ་གང་གིས་ངེས་པ་ཡིན་ཅེ་ན། འདི་ལ་བདེན་པ་གཉིས་ཀྱི་མཚན་ཉིད་ངེས་པར་བྱེད་པའི་བློའམ་ཚད་མ་ངོས་གཟུང་བ་དང་། བློ་དེས་མཚན་ཉིད་ཇི་ལྟར་ངེས་པའི་ཚུལ་བསྟན་པ་གཉིས་ཀྱིས་ཤེས་པར་བྱ་བ་ལས། དང་པོ་ལ་གཉིས་ཏེ། གཞན་གྱི་ལུགས་དགག་པ་དང་། རང་གི་ལུགས་གཞག་པའོ།










Wuma Sherab Drelwa05-3.html





.
།དང་པོ་ལ་རང་རྒྱུད་དུ་སྨྲ་བའི་དབུ་མ་པ་དག་རྒོལ་ཕྱིར་རྒོལ་གཉི་ག་ལ་གྲགས་པའི་དངོས་པོའི་སྟོབས་ཀྱིས་ཞུགས་པའམ། འཛིན་སྟངས་མི་འཁྲུལ་བའི་ཚད་མ་ཉིད་ཀྱིས་ངེས་པ་ཡིན་ནོ་ཞེས་ཟེར་རོ། །དེ་ཇི་ལྟར་མི་འཐད་པའི་ཚུལ་ནི། ཚད་མའི་སྒྲ་དོན་དང་། མཚན་ཉིད་དང་། ངེས་བྱེད་མི་འཐད་པས་དངོས་པོ་སྟོབས་ཞུགས་ཀྱི་ཚད་མ་སྤྱིར་དགག་པ་དང་། ཇི་ལྟར་བརྟགས་པ་ལྟར་གྱི་མངོན་སུམ་དང་རྗེས་སུ་དཔག་པ་དང་། ལུང་དང་ཉེར་འཇལ་གྱི་ཚད་མ་མི་འཐད་པས་བྱེ་བྲག་ཏུ་དགག་པའི་ཚུལ་དབུ་མའི་དེ་ཁོ་ན་ཉིད་གཏན་ལ་དབབ་པ་ལས་ཤེས་པར་བྱའོ། །ཡང་ཁ་ཅིག གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པ་ན། །ང་ནི་སྐྱོན་མེད་ཁོ་ན་ཡིན། །ཅེས་པའི་ཚུལ་གྱིས་དབུ་མ་པ་ལ་རང་ཕྱོགས་ཁས་བླང་རྒྱུའི་ལྟ་བ་ཅི་ཡང་མེད་པས་དེ་སྒྲུབ་བྱེད་ཀྱི་ཚད་མའང་མེད་ལ། གཞན་གྱིས་བརྟགས་པའི་མཐའ་ཐམས་ཅད་ཁས་ལེན་ནང་འགལ་གྱི་ཐལ་འགྱུར་གྱི་འགོག་པ་ཡིན་ནོ་ཞེས་ཟེར་རོ། །འདི་ལའང་དོན་དམ་པ་བརྟགས་ཤིང་དཔྱད་པ་རིགས་པའི་ངོར་ཁས་བླང་བྱའི་ཆོས་མ་གྲུབ་པས་དེ་སྒྲུབ་བྱེད་ཀྱི་ཚད་མ་མེད་མོད། མ་དཔྱད་པའི་ཤེས་ངོ་ཀུན་རྫོབ་ཙམ་དུ་དབུ་མའི་དོན་རྟེན་འབྲེལ་ཡིན་པས་དང་། དབུ་མ་པའི་གང་ཟག་ཡོད་པས་དང་། དབུ་མའི་ངག་སྦྱོར་བས་དབུ་མ་པ་ལ་ཁས་བླང་བྱའི་ལྟ་བ་མེད་པར་མི་འཐད་པ་དང་། འཇིག་རྟེན་ནམ་ཕ་རོལ་ལ་གྲགས་པའི་ཚད་མ་ཙམ་ཡང་ཁས་མི་ལེན་ན་རང་གི་ཕྱོགས་ཀུན་རྫོབ་ཙམ་དུ་སྣང་ལ་རང་བཞིན་མེད་པ་སྒྱུ་མ་ལྟ་བུའི་རྟེན་ཅིང་འབྲེལ་པར་འབྱུང་བ་གཞག་པ་མི་འགྲུབ་པ་དང་། གཞན་ཕྱོགས་ཐ་སྙད་དུ་མེད་པ་དང་། ཡང་དག་པར་ཡོད་པའི་མཐའ་མི་བདེན་པར་ཤེས་བྱེད་མེད་པས་གཞན་ཕྱོགས་འགོག་འདོད་ཀྱི་བློ་མི་འཇུག་ཅིང་། ཕྱོགས་ཆོས་ཁྱབ་པ་བསལ་བ་གསུམ་ཁས་བླངས་པར་ཤེས་བྱེད་མེད་པས་ཐལ་འགྱུར་རྒོལ་བའི་ཡུལ་མི་འགྲུབ་ལ། ཕ་རོལ་པོའི་ངག་སྔ་ཕྱི་འགལ་བར་ཤེས་བྱེད་མེད་པས་ཡུལ་ལ་ཐལ་བ་ཉིད་མི་འགྲུབ་པས་གཞན་ཕྱོགས་ཐལ་འགྱུར་གྱིས་འགོག་པའང་མི་འཐད་དོ་ཞེས་ཀྱང་དེ་ཉིད་དུ་བཤད་ཟིན་ཏོ། །གཉིས་པ་རང་ལུགས་གཞག་པ་ནི། དེ་ལྟར་དངོས་པོ་སྟོབས་ཞུགས་ཀྱི་ཚད་མ་ཀུན་རྫོབ་ཏུའང་མི་འཐད་ཅིང་། ཕ་རོལ་ལམ་འཇིག་རྟེན་ལ་གྲགས་པའི་ཚད་མ་ཙམ་ལས་མ་བླངས་ན་ཀུན་རྫོབ་ཙམ་དུ་དགག་སྒྲུབ་ཀྱི་རྣམ་གཞག་གང་ཡང་མི་འགྲུབ་པས། མངོན་སུམ་དང་། རྗེས་སུ་དཔག་པ་དང་། ལུང་དང་། ཉེ་བར་འཇལ་བ་ཞེས་བྱ་བ་འཇིག་རྟེན་ལ་གྲགས་པའི་ཚད་མ་བཞིས་ཐ་སྙད་ཙམ་དུ་ཕྱོགས་གཉིས་དགག་སྒྲུབ་ཀྱི་དོན་རྟོགས་པར་རྣམ་པར་འཇོག་པ་ཡིན་ནོ། །དེ་ལ་མངོན་སུམ་ཚད་མ་ནི། སྔར་མ་རྟོགས་པའི་དོན་མྱོང་བས་རྟོགས་པ་སྟེ་དེས་ཕྱི་དང་ནང་གིས་བསྡུས་པའི་མ་དཔྱད་པ་མངོན་གྱུར་གྱི་རྟེན་འབྲེལ་ཙམ་མཐོང་བས་གཙོར་ཐ་སྙད་དུ་མེད་པའི་མཐའ་སེལ་བ་ཡིན་ནོ། །རྗེས་དཔག་ནི། ཚུལ་གསུམ་པའི་རྟགས་ལས་ལྐོག་ཏུ་གྱུར་པའི་དོན་རྟོགས་པ་སྟེ། དེ་ཡང་རྟགས་གསུམ་ལ་བརྟེན་ནས་རྒྱུད་གཞན་གྱི་བློ་དང་འདུས་བྱས་མི་རྟག་པ་དང་ཆོས་བདག་མེད་པར་རྟོགས་པ་ལྟ་བུ་ཐ་སྙད་དུ་སྒྲུབ་པར་བྱེད་པའི་རྗེས་དཔག་གིས་དེ་དག་ཐ་སྙད་དུ་ཡང་མེད་པའི་མཐའ་སེལ་ལ། གཅིག་དང་དུ་བྲལ་ལ་སོགས་པའི་རྟགས་ལས་ཡང་དག་པར་སྤྲོས་པའི་མཚན་མ་གང་དུའང་གྲུབ་པ་མེད་པར་རྟོགས་པ་ལྟ་བུ་ཡང་དག་པར་དགག་པ་བྱེད་པའི་རྗེས་དཔག་གི་ཆོས་རྣམས་ཡང་དག་པར་ཡོད་པ་སྒྲོ་འདོགས་ཀྱི་མཐའ་སེལ་བ་ཡིན་ནོ། །དེ་ལ་དབུ་མའི་གཞུང་ནས་བཤད་པའི་རྗེས་དཔག་ཕལ་ཆེར་ཡང་དག་པར་དགག་པ་བྱེད་པ་གཙོ་ཆེ་བར་བལྟའོ། །དེའི་རྟགས་རྣམས་ཚུལ་གསུམ་གཉི་ག་ལ་དངོས་པོ་སྟོབས་ཞུགས་ཀྱིས་གྲུབ་པའི་རྟགས་ཀྱིས་བསྒྲུབ་བྱ་རང་ཕྱོགས་བདེན་པར་འཇོག་པ་རང་རྒྱུད་དུ་མ་འཐད་པར་སྔར་བཤད་ཟིན་པས་ཚུལ་གསུམ་ཕ་རོལ་གྱིས་ཁས་བླངས་པའམ་ཁས་བླངས་ཀྱི་མཐར་ཐུག་པ་ཐལ་འགྱུར་གྱི་རྟགས་དང་རྟགས་ལས་འོངས་པའི་བློ་ཕ་རོལ་ལ་གྲགས་པའི་རྗེས་སུ་དཔག་པ་ཡིན་ནོ། །ཁས་བླངས་ཀྱི་མཐར་ཐུག་པའི་དོན་ནི་དངོས་སུ་ཁས་མ་བླངས་ཀྱང་དོན་གྱིས་ཁས་བླངས་དགོས་སུ་སོང་བ་དང་། མ་དཔྱད་ན་ཚད་མས་གྲུབ་པ་ལྟར་སྣང་ཡང་དཔྱད་ན་རྟགས་འཛིན་གྱི་བློ་འཛིན་སྟངས་མི་འཁྲུལ་བའི་ཚད་མར་ཕ་རོལ་གྱི་ཁས་བླངས་ལ་ལྟོས་པའོ། །ཐལ་འགྱུར་གྱི་རྟགས་ཀྱི་དབྱེ་བ་ནི་ཕྱོགས་ཆོས་ཁྱབ་པ་ཕ་རོལ་ལ་གྲུབ་པའི་རྟགས་ཀྱིས་ཕ་རོལ་གྱི་ངོར་མཐའ་གཅིག་ཏུ་ངེས་པའི་དམ་བཅའ་བསྒྲུབས་ནས་གཞན་ཕྱོགས་སེལ་བ་གཞན་ལ་གྲགས་པའི་རྗེས་དཔག་དང་། ཕྱོགས་ཆོས་ཁྱབ་པ་བསལ་བ་གསུམ་ཕ་རོལ་ལ་གྲུབ་པས་ཕ་རོལ་གྱི་ངོར་བཟློག་པ་འཕངས་པའི་སྒོ་ནས་གཞན་ཕྱོགས་སེལ་བ་འགལ་བ་བརྗོད་པའི་ཐལ་འགྱུར་དང་། རྒྱུ་མཚན་མཚུངས་ཀྱང་རྒྱུ་མཚན་ཅན་མི་མཚུངས་པར་འདོད་པ་ལ་རྒྱུ་མཚན་མཚུངས་པའི་སྒོ་ནས་རྒྱུ་མཚན་ཅན་ཡང་མཚུངས་པར་བསྒྲེ་བ་རྒྱུ་མཚན་མཚུངས་པའི་འགོ་སྙོམས་དང་། དངོས་པོར་སྨྲ་བའི་སྒྲུབ་བྱེད་བསྒྲུབ་བྱ་དང་མཚུངས་པར་མ་གྲུབ་པ་དང་། དབུ་མ་པའི་ཕྱོགས་ལ་སྐྱོན་ཐམས་ཅད་བསྒྲུབ་བྱ་དང་མཚུངས་པར་མ་གྲུབ་པས་རྩོད་པའི་ཡན་ལག་གང་ལ་བརྩད་པའི་ཡུལ་དེ་ལ་མ་གྲུབ་པ་བསྒྲུབ་བྱ་དང་མཚུངས་པའི་མ་གྲུབ་པ་དང་བཞི་ཡིན་ལ། ཀུན་རྫོབ་ཏུ་དབུ་མ་པ་རང་གི་བློ་ངོར་མཐའ་གཅིག་ཏུ་ངེས་པ་བསྒྲུབ་པ་དང་། དགག་པ་འཕེན་པའང་ཡོད་མོད་ཀྱི་དེ་ཕ་རོལ་ལ་གྲགས་པའི་ཚད་མ་ཙམ་གྱིས་གྲུབ་པ་ཡིན་གྱི། དངོས་པོ་སྟོབས་ཞུགས་ཀྱིས་གྲུབ་པའི་མཐའ་གཅིག་ཏུ་ངེས་པ་དང་། བཟློག་པ་འཕངས་པ་ནི་ཀུན་རྫོབ་ཏུ་ཡང་མེད་པས་རང་རྒྱུད་དང་སྒྲུབ་བྱེད་འཕེན་པའི་ཐལ་འགྱུར་དུ་མི་འགྱུར་བར་ཤེས་པར་བྱའོ། །གཞལ་བྱའི་གནས་གསུམ་སྟོན་པ་ལ་མངོན་སུམ་དང་རྗེས་སུ་དཔག་པ་དང་ལུང་གིས་མི་གནོད་ཅིང་དེ་དག་གིས་གྲུབ་པ་བརྟག་པ་གསུམ་གྱིས་དག་པའི་སངས་རྒྱས་ཀྱི་བཀའ་འམ་སློབ་དཔོན་འཕགས་པའི་བསྟན་འཆོས་ལྟ་བུ། ཡིད་ཆེས་པའི་ཚིག་ལས་ཤིན་ཏུ་ལྐོག་ཏུ་གྱུར་པའི་དོན་རྟོགས་པ་ལུང་གི་ཚད་མ་སྟེ། དེ་ཡང་ཀུན་རྫོབ་རྒྱ་ཆེན་པོ་སྟོན་པ་དྲང་དོན་གྱི་ལུང་གིས་ཐ་སྙད་དུ་མེད་པའི་དང་། དོན་དམ་ཟབ་མོ་སྟོང་པ་ཉིད་སྟོན་པ་ངེས་དོན་གྱི་ལུང་གིས་ཡང་དག་པར་ཡོད་པ་སྒྲོ་འདོགས་ཀྱི་མཐའ་སེལ་བར་བལྟའོ། །མཐོང་བའི་དཔེ་ལས་མ་མཐོང་བའི་དོན་ལ་འདྲ་བའི་ཆ་འཇལ་བ་ནི་ཉེ་བར་འཇལ་བའི་ཚད་མ་སྟེ། སྒྱུ་མ་ལ་སོགས་པ་སྣང་ཡང་རང་བཞིན་མེད་པའི་དཔེས་ཡང་དག་པར་ཡོད་པའི་དང་། རང་བཞིན་མེད་ཀྱང་ཐ་སྙད་དུ་སྣང་བའི་དཔེས་ཐ་སྙད་དུ་མེད་པ་སྐུར་འདེབས་ཀྱི་མཐའ་སེལ་བ་ཡིན་ནོ། །གཉིས་པ་བློ་དེ་དག་གིས་ཇི་སྐད་བཤད་པའི་བདེན་པ་གཉིས་ཀྱི་མཚན་གཞི་ལ་མཚན་ཉིད་ཇི་ལྟར་ངེས་པའི་ཚུལ་ནི། ཕྱི་ནང་གི་ཆོས་རྣམས་ལ་སྔར་བཤད་པའི་རིགས་པའི་ཤེས་པས་གཞིགས་ན་དངོས་པོ་དང་དངོས་མེད་ལ་སོགས་པ་བདེན་པའི་སྤྲོས་པ་གང་ཡང་མ་རྙེད་པས་དོན་དམ་པའི་མཚན་ཉིད་དཔྱད་བཟོད་བརྟེན་པའི་མཚན་གཞི་ཤེས་བྱ་ལ་མི་སྲིད་པར་གྲུབ་ལ། དེ་ཉིད་ཀྱིས་རྟེན་མེད་པའི་མཚན་ཉིད་ཀྱང་མེད་པར་གྲུབ་པས་དོན་དམ་པའི་བདེན་པ་མཚན་མཚོན་གཞི་གསུམ་གྱི་སྤྲོས་པ་ཐམས་ཅད་དང་བྲལ་བར་གྲུབ་ཅིང་། རིགས་པས་དཔྱད་ན་བདེན་པར་ཡོད་པ་ཁེགས་ཀྱང་མ་དཔྱད་པའི་བློ་ངོ་ན་སྣང་བར་འཇིག་རྟེན་གྱི་མངོན་སུམ་ལ་སོགས་པ་ཉིད་ཀྱིས་གྲུབ་པས་སྣང་བཅས་ཀྱི་བློའི་ཡུལ་ཐམས་ཅད་བརྫུན་པ་སྒྱུ་མ་ལྟ་བུ་དང་། བློ་འཁྲུལ་བར་གྲུབ་པར་མཚན་གཞི་ཤེས་བྱ་ཙམ་ཀུན་རྫོབ་ཀྱི་མཚན་ཉིད་ཐ་སྙད་ཀྱི་ཤེས་པ་འཁྲུལ་པའི་ཡུལ་དུ་བདེན་པ་དང་ལྡན་པར་ངེས་པ་ཡིན་ནོ། །དེ་དག་ནི་བསྟན་འཆོས་ཀྱི་སྤྱིའི་དོན་ཡིན་ནོ།།  །།ད་ནི་རབ་ཏུ་བྱེད་པ་སོ་སོའི་གཞུང་བཤད་པར་བྱ་སྟེ། དེ་ལ་རབ་ཏུ་བྱེད་པ་རེ་རེ་ལ་འབྲེལ་དགོད་པ་དང་། གཞུང་བཤད་པ་དང་། དེའི་སྤྱིའི་དོན་བསྡུ་བ་གསུམ་གསུམ་གྱིས་ཤེས་པར་བྱ་བ་ལས། རེ་ཞིག་རབ་ཏུ་བྱེད་པ་དང་པོ་རྐྱེན་བརྟག་པའི་འབྲེལ་དགོད་པ་ལ་ཟབ་མོའི་མདོའི་འབྲེལ་དང་། རབ་ཏུ་བྱེད་པའི་འབྲེལ་དགོད་པ་གཉིས་ལས། དང་པོ་ནི། བཅོམ་ལྡན་འདས་ཉིད་ཀྱིས། སློབ་དཔོན་ཀླུ་སྒྲུབ་ཐེག་པ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གསལ་བར་བྱེད་པར་ལུང་བསྟན་པས་འདིའི་རབ་ཏུ་བྱེད་པ་ཐམས་ཅད་ཀྱིས་ཀྱང་ཡུམ་རྒྱས་འབྲིང་བསྡུས་གསུམ་གྱི་སྙིང་པོའི་དོན་ཤེས་རབ་ཀྱི་དམིགས་པ་ཆོས་ཐམས་ཅད་རང་བཞིན་སྟོང་པ་ཉིད་རིགས་པའི་སྒོ་ནས་གཏན་ལ་འཕེབས་པར་བྱེད་པ་ཡིན་ལ། བྱེ་བྲག་ཏུ་རབ་ཏུ་བྱེད་པ་འདིས་ཆོས་ཐམས་ཅད་རང་བཞིན་གྱིས་སྐྱེ་བ་མེད་པར་གསུངས་པའི་དོན་རིགས་པས་ཡང་དག་པར་མཐའ་བཞིའི་སྐྱེ་བ་བཀག་པའི་སྒོ་ནས་བསྒྲུབས་པས་སྐྱེ་མེད་སྟོན་པ་རིགས་པས་གནས་པའི་ཆོས་ཉིད་དོན་དམ་སྟོན་པ་ངེས་དོན་དང་། སྐྱེ་སོགས་བསྟན་པ་བརྫུན་པ་ཀུན་རྫོབ་སྟོན་པ་དྲང་དོན་དུ་བསྒྲུབ་པའི་ཕྱིར་ཡིན་ལ། གཉིས་པ་ནི། དེ་ལྟར་སྐྱེ་བའི་སྤྲོས་པ་རིགས་ངོར་ཁེགས་པ་ན་བོང་བུའི་རྭ་ལ་སོགས་པ་ལྟར་མ་སྐྱེས་པ་ལ་ཁྱད་པར་གྱི་ཆོས་འགག་པ་ལ་སོགས་མི་འཐད་པས་འགག་པ་ལ་སོགས་པའི་སྤྲོས་པ་ཐམས་ཅད་ཤུགས་ལ་དགག་པར་བྱ་བའི་ཕྱིར་སྐྱེ་བ་འགོག་པ་ཐོག་མར་གསུངས་པ་ཡིན་ནོ། །དེ་ལྟར་ན་རབ་ཏུ་བྱེད་པ་འདིས་རིགས་ངོར་སྤྲོས་པ་མཐའ་དག་ཁེགས་པས་ཆོས་ཉིད་དོན་དམ་ནམ་མཁའ་ལྟར་རྟོགས་པ་སྣང་མེད་ཀྱི་ཤེས་རབ་དང་། སྐྱེ་འགག་ལ་སོགས་པར་སྣང་བའི་ཆོས་ཐམས་ཅད་དཔྱད་ན་མི་འཐད་བཞིན་དུ་སྣང་བ་ཀུན་རྫོབ་ཏུ་གྲུབ་པས་ཆོས་ཅན་ཀུན་རྫོབ་སྒྱུ་མ་ལྟར་རྟོགས་པ་སྣང་བཅས་ཀྱི་ཤེས་རབ་སྐྱེད་པར་བྱེད་པ་ཡིན་ལ། དེ་ཉིད་རབ་ཏུ་བྱེད་པ་ཀུན་ལ་སྦྱར་བར་བྱའོ། །གཞུང་གི་དོན་བཤད་པ་ལ་གཉིས་ཏེ། མཐར་བཞིའི་སྐྱེ་བ་སྤྱིར་དགག་པ་དང་། གཞན་ལས་སྐྱེ་བ་བྱེ་བྲག་ཏུ་དགག་པའོ། །དང་པོ་ལ་གསུམ་སྟེ། དམ་བཅའ་བ་བསྟན་པ་དང་། དེ་རིགས་པས་བསྒྲུབ་པ་དང་། བཀག་པ་ལ་སྐྱོན་སྤང་བའོ། །དང་པོ་ནི། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཅེས་པའི་ཚིགས་སུ་བཅད་པ་སྟེ། འདི་ལ་གཞན་དག་ཕྱེད་ཕྱི་མའི་བསྒྲུབ་བྱ་ལ་སྔ་མ་གཏན་ཚིགས་སུ་སྦྱར་བས་མཐའ་བཞི་སྐྱེ་བྲལ་བྱེད་པ་བསྒྲུབ་པར་འཆད་པ་ལྟར་ནི་མི་བྱ་སྟེ། སྐྱེ་བ་ལ་མཐའ་ལྔ་པའི་དོགས་པ་མེད་པས་མཐའ་བཞིའི་སྐྱེ་བ་མེད་པར་གྲུབ་པའི་ཤུགས་ལ་སྤྱིར་སྐྱེ་བ་ཙམ་མེད་པར་འགྲུབ་པས་དེ་སྒྲུབ་པ་ལ་མཐའ་བཞི་སྐྱེ་བྲལ་རྟགས་སུ་བསྟན་པ་དོན་མེད་པའི་ཕྱིར་དང་། བྱེད་པ་རྟགས་སུ་སྟོན་པའི་ཚིག་མེད་པས་ཡི་གེའི་དོན་མ་ཡིན་པའི་ཕྱིར་རོ། །དེས་ན་འདིར་དངོས་པོ་གང་དག་གང་ན་ཡང་། བདག་ལས་སྐྱེ་བ་ནམ་ཡང་ཡོད་པ་མ་ཡིན་ཅེས་པ་ལ་སོགས་པ་སྦྱར་ནས་ལས་སུ་བསྒྲུབ་པ་དམ་བཅའ་བའི་ཚིག་ཏུ་མཛད་པ་ཡིན་པས་ཡི་གེའི་བཀོད་པའང་མཐར་གནས་ཀྱི་མ་ཡིན་མི་མངོན་པར་བྱས་ལ་གཞུང་འགའ་ཞིག་ལས། དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་པ་ལྟ། །བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །ཅེས་འདོན་པ་ལྟར་འདོན་པ་བསྒྱུར་བར་བྱའོ། །འདི་ལ་དམ་བཅའ་བ་བཞི་པོའི་ཚིག་བཤད་པ་དང་། སྐྱེ་བ་འགོག་པའི་དམ་བཅའ་བཞིར་གྲངས་ངེས་པ་བསམ་པ་དང་། དབུ་མ་པ་ལ་དམ་བཅའ་མེད་པ་དང་འགལ་བ་སྤང་བ་གསུམ་གྱིས་ངེས་པར་བྱ་བའོ། །དང་པོ་ལ། གང་དག་ནི་བརྟེན་པ་ཕྱི་ནང་གི་དངོས་པོ་བརྗོད་པའི་ཚིག་སྟེ་སུ་དག་ཅེས་པའི་རྣམ་གྲངས་སོ། །གང་ན་ཡང་ནི་རྟེན་གྱི་ཚིག་སྟེ་ཡུལ་ལ་མ་གྲུབ་པའི་མཐའ་འགའ་ཞིག་ན་ཞེས་པའི་དོན་ཏོ། །ནམ་ཡང་ནི་དུས་གཞར་ཡང་ཞེས་པའོ། །གཉིས་པ་ནི། གྲངས་ཅན་དང་། རང་གི་སྡེ་པ་དངོས་པོར་སྨྲ་བ་དང་། གཙོ་བོ་དབང་ཕྱུག་དང་བཅས་པར་སྨྲ་བ་དང་། རྒྱང་ཕན་ནམ་སྤྱོད་པ་པ་ལ་རིམ་པ་ལྟར་མཐའ་བཞི་ལས་སྐྱེ་བ་གྲགས་ཤིང་། སྐྱེ་བ་ལ་དངོས་སུ་གྲགས་པའི་ལོག་རྟོག་ལྔ་པ་མེད་པས་དངོས་སུ་གྲགས་པའི་ལོག་རྟོག་འགོག་པ་ལ་བཞི་ཁོ་ན་འཚམ་པས་སམ། ཡང་ན་སྐྱེ་བའི་དོགས་པའི་མཐའ་འགོག་པ་ལ་བཞི་ཁོ་ན་འཚམ་པས་དགག་པའི་དམ་བཅའ་བཞི་མཛད་པ་ཡིན་ཏེ། སྐྱེ་བ་ཙམ་ལ་རྒྱུ་ལ་ལྟོས་མི་ལྟོས་གཉིས་དང་། ལྟོས་པ་ལ་རྒྱུ་ཙམ་ལ་འབྲས་བུ་དང་རྫས་ཐ་དད་མི་དད་གཉིས་དངོས་འགལ་ཡིན་པས་ཕུང་པོ་གསུམ་པ་མི་སྲིད་ཅིང་། དེ་ལ་འབྲས་བུ་དང་རྫས་ཐ་མི་དད་པ་ཁོ་ནའི་དང་། ཐ་དད་པ་ཁོ་ནའི་དང་། དེ་གཉི་ག་ལས་སྐྱེ་བའི་དོགས་པ་གསུམ་སྲིད་ཅིང་དོགས་པ་གཞན་མི་སྲིད་པའི་ཕྱིར་རོ། །གསུམ་པ་ནི། ཁ་ཅིག་དབུ་མ་པ་ལ་དམ་བཅའ་མེད་ཅེས་པ་ཡོངས་གཅོད་བསྒྲུབ་པའི་དམ་བཅའ་མེད་པ་ཡིན་གྱི། རྣམ་གཅད་དགག་པའི་དམ་བཅའ་ཙམ་མེད་པ་མ་ཡིན་པས་མི་འགལ་ལོ་ཞེས་དང་། ཡང་ཁ་ཅིག་རྣམ་གཅད་དགག་པའི་དམ་བཅའ་ཡང་ཕ་རོལ་གྱི་ལོག་རྟོག་དགག་པར་འདོད་ནས་དེའི་ངོར་བྱས་པ་ཡིན་གྱི། དབུ་མ་པ་རང་ལ་དགག་པའི་དམ་བཅའ་ཙམ་ཡང་མེད་དོ་ཞེས་ཟེར་རོ། །དེ་གཉི་ག་ཡང་རིགས་པས་མི་འཐད་ཅིང་སློབ་དཔོན་གྱི་དགོངས་པ་མ་ཡིན་ཏེ། དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ །ཞེས་པའི་ཚུལ་གྱིས་དོན་དམ་པར་དགག་བྱ་འགོག་བྱེད་མ་གྲུབ་པས་རྣམ་གཅད་དགག་པའི་དམ་བཅའ་ཡང་མི་འཐད་ཅིང་། ཀུན་རྫོབ་ཏུ། མ་རིག་ནས་བརྩམས་རྒ་བ་ཡི། །མཐར་ཐུག་ཡན་ལག་བཅུ་གཉིས་ཀྱི། །རྟེན་ནས་འབྱུང་བའི་བྱ་བ་ནི། །ཁོ་བོས་རྨི་ལམ་སྒྱུ་འདྲར་འདོད། །ཅེས་པ་ལྟར་སྒྱུ་མ་ལྟ་བུའི་རྟེན་འབྲེལ་ཁས་བླང་དགོས་པས་ཡོངས་གཅོད་བསྒྲུབ་པའི་དམ་བཅའ་ཡང་ཡོད་པའི་ཕྱིར་དང་། ཕ་རོལ་པོའི་ལོག་རྟོག་བཟློག་པར་འདོད་ནས་དེའི་ངོར་དབུ་མ་པས་བརྗོད་པ་ཉིད་ཀུན་རྫོབ་ཏུ་དབུ་མ་པའི་རྣམ་གཅད་དགག་པའི་དམ་བཅའ་ཡིན་པའི་ཕྱིར་རོ། །དེའི་ཕྱིར་སློབ་དཔོན་གྱི་དགོངས་པའམ་ཡང་དག་པའི་ལན་ནི་དབུ་མ་པའི་ཚུལ་ལ་དོན་དམ་པར་དགག་སྒྲུབ་ཀྱི་དམ་བཅའ་གང་ཡང་མེད་མོད་ཀྱི་ཁོ་བོ་ཅག་གིས་ཀྱང་དོན་དམ་པར་དགག་སྒྲུབ་ཀྱི་དམ་བཅའ་གང་ཡང་བྱས་པ་མེད་ལ། ཀུན་རྫོབ་ཙམ་དུ་འདིར་སྐབས་སུ་བབ་པ་རྣམ་གཅད་དགག་པའི་དམ་བཅའ་ཙམ་དང་། སྤྱིར་ཡོངས་གཅོད་བསྒྲུབ་པའི་དམ་བཅའ་ཡང་བྱས་མོད་ཀྱི། ཐ་སྙད་ཁས་ནི་མ་བླངས་པར། །ངེད་ཅག་འཆད་པར་མི་བྱེད་དོ།










Wuma Sherab Drelwa05-4.html





.
།ཞེས་པའི་ཚུལ་གྱིས་ཀུན་རྫོབ་ཏུ་དབུ་མ་པ་ལ་དགག་སྒྲུབ་གཉི་གའི་དམ་བཅའ་མེད་པར་ཁས་མི་ལེན་ཏོ། །དེ་ལའང་ཆོས་རྣམས་ཀུན་རྫོབ་ཏུ་སྣང་ལ་རང་བཞིན་མེད་པ་སྒྱུ་མ་ལྟ་བུ་ཡིན་ཞེས་པ་ལ་སོགས་པ་ཀུན་རྫོབ་པའི་ཡུལ་ལ་དང་། ཆོས་རྣམས་དོན་དམ་པར་སྐྱེ་བ་མེད་པའམ། སྤྲོས་པ་དང་བྲལ་བ་དང་། ཁས་ལེན་ཐམས་ཅད་དང་བྲལ་བ་ཡིན་ནོ་ཞེས་པ་ལ་སོགས་པ་ལྟ་བུ་དོན་དམ་པའི་ཡུལ་ལ་ཀུན་རྫོབ་ཏུ་དམ་བཅའ་བྱེད་པ་གཉིས་ལས། དང་པོ་ནི། དེ་ལྟར་ཞེ་བས་འདོད་པས་དམ་བཅའ་མཚན་ཉིད་པ་ཡིན་ལ། གཉིས་པ་ནི། དགག་སྒྲུབ་ཀྱི་སྤྲོས་པ་གང་གི་ཡང་ངོ་བོར་མ་གྲུབ་པར་གནས་པ་ལ་སྐྱེ་བ་ལ་སོགས་པར་ཡོད་པར་འདོད་པའི་ལོག་རྟོག་བསལ་བར་འདོད་ནས་སྐྱེ་བ་མེད་པ་ལ་སོགས་པའི་མིང་གིས་སྒྲོ་བཏགས་ནས་བསྟན་པ་ཡིན་པས་སྒྲོ་བཏགས་ཀྱི་དམ་བཅའ་ཡིན་གྱི། དོན་དམ་པར་སྐྱེ་བ་དང་སྤྲོས་པ་དང་ཁས་ལེན་ལ་སོགས་པ་བཀག་པའི་མཚན་མ་ཙམ་དུ་ཡང་ཞེ་བས་མི་འདོད་པས་དེ་དགག་པའི་དམ་བཅའ་མཚན་ཉིད་པ་མ་ཡིན་པའི་ཕྱིར་དོན་དམ་པར་དགག་སྒྲུབ་ཀྱི་དམ་བཅའ་གཉི་ག་མེད་པར་བསྟན་པ་དང་མི་འགལ་བར་ཤེས་པར་བྱའོ། །གཉིས་པ་དེ་དག་རིགས་པས་བསྒྲུབ་པ་ལ་བཞི་ལས། དང་པོ་གྲངས་ཅན་དག་སྒྲ་ལ་སོགས་པའི་རྣམ་འགྱུར་རྣམས་དེའི་བདག་ཉིད་དུ་གྱུར་པའི་གཙོ་བོ་ལས་སྐྱེ་བར་སྨྲ་བས་དེ་དགག་པ་ལ་གཉིས་ཏེ། བརྟགས་ཤིང་དཔྱད་པ་རིགས་པའི་ངོར་དང་། མ་དཔྱད་པ་འཇིག་རྟེན་གྱི་ངོར་དགག་པའོ། །དང་པོ་ལའང་རང་ལས་སྐྱེ་བ་དོན་མེད་པ་དང་། སྐྱེ་ན་ཧ་ཅང་ཐལ་བ་གཉིས་ལས། དང་པོ་ནི། སྐྱེ་བ་འདི་ནི་མ་སྐྱེས་པས། །རང་གི་བདག་ཉིད་ཇི་ལྟར་སྐྱེ། །ཅི་སྟེ་སྐྱེས་པས་སྐྱེད་ཅེ་ན། །སྐྱེས་ན་ཅི་ཞིག་བསྐྱེད་དུ་ཡོད། །ཅེས་པའི་ཚུལ་གྱིས་རང་མ་གྲུབ་ན་ནམ་མཁའི་ཨུཏྤལ་ལྟར་ངོ་བོ་མེད་པ་ལ་རང་སྐྱེད་པའི་ནུས་པ་མི་འཐད་ཅིང་། གྲུབ་ན་སྐྱེ་བ་དོན་མེད་པར་འགྱུར་ཏེ་རང་གི་ངོ་བོ་ཐོབ་ཟིན་པའི་ཕྱིར་རོ། །གལ་ཏེ་ངོ་བོ་གྲུབ་ཀྱང་མངོན་པར་གསལ་བར་འབྱུང་བས་སྐྱེ་བ་དོན་དང་བཅས་སོ་ཞེ་ན། མ་ཡིན་ཏེ་ངོ་བོའི་སྒོ་ནས་གྲུབ་ཟིན་པ་སྐྱེ་བ་དོན་མེད་པར་འགྱུར་ལ། གསལ་པའི་ལྡོག་པ་ནས་སྐྱེ་ན་འབྲས་བུ་རྒྱུའི་བདག་ཉིད་དུ་ཡོད་པ་སྐྱེ་བའི་ཕྱོགས་ཉམས་པར་འགྱུར་བའི་ཕྱིར་རོ། །གཉིས་པ་ལ་བཞི་ལས་མ་གྲགས་པའི་དོན་ཐོབ་པ་ནི། འབྲས་བུ་མྱུ་གུ་རྒྱུའི་སྟེང་ན་རང་གི་བདག་ཉིད་དུ་གྲུབ་པ་སྐྱེ་ན་རྒྱུ་ས་བོན་ཡང་རང་གི་བདག་ཉིད་ལས་རྟག་ཏུ་རང་གི་བདག་ཉིད་དུ་སྐྱེ་བར་འགྱུར་ཏེ། རང་གི་བདག་ཉིད་དུ་ཡོད་པའི་ཕྱིར་རོ། །ཁྱབ་པ་མ་གྲུབ་ཅེས་ནི་བརྗོད་པར་མི་ནུས་ཏེ་འབྲས་བུ་མྱུ་གུ་དང་རྒྱུ་མཚན་མཚུངས་པའི་ཕྱིར་རོ། །མི་མཚུངས་ཏེ་འབྲས་བུ་མྱུ་གུ་ནི་རྒྱུའི་སྟེང་ན་མི་གསལ་བར་ཡོད་པས་གསལ་བར་སྐྱེ་ལ། རྒྱུ་ས་བོན་གསལ་བར་གྲུབ་ཟིན་པས་ཡང་སྐྱེ་བ་དོན་མེད་དོ་སྙམ་ན། དེ་ལྟ་ན་འབྲས་བུའི་ངོ་བོ་གྲུབ་ཟིན་སྐྱེ་བ་ལའང་དགོས་པ་ཅི་ཞིག་ཡོད་ལ། སྔར་མངོན་པར་གསལ་བར་མ་གྲུབ་པས་དེའི་རང་བཞིན་དུ་སྐྱེ་ན་ངོ་བོ་སྔར་མེད་སྐྱེ་བར་ཡང་ཇི་ལྟར་མི་རུང་ཞེས་བསྒྲེ་བར་བྱའོ། །གཉིས་པ་ལ་གྲགས་པའི་དོན་མ་ཐོབ་པ་ནི། དེའི་ཕྱིར་འབྲས་བུ་མྱུ་གུ་ལ་སོགས་པ་གཏན་མི་སྐྱེ་བར་འགྱུར་ཏེ་རྒྱུ་ས་བོན་འགག་པ་སྔོན་དུ་མ་སོང་བའི་ཕྱིར་རོ། །ཁྱབ་པ་མ་གྲུབ་ཅེས་ནི་བརྗོད་པར་མི་ནུས་ཏེ། གྲུབ་པའི་མཐའ་ལས་ཀྱང་། འབྲས་བུ་སྐྱེ་བ་ལ་དེ་མ་ཐག་པའི་རྐྱེན་རྒྱུ་འགག་པ་སྔོན་དུ་འགྲོ་བར་བརྗོད་པའི་ཕྱིར་དང་། རྒྱུ་མ་འགགས་པར་འབྲས་བུ་འབྱུང་ན་རྒྱུ་འབྲས་དུས་མཉམ་པར་འགྱུར་ལ་དེ་ལ་ཕན་གདགས་བྱ་འདོགས་བྱེད་མེད་པས་འབྲས་བུ་རྒྱུ་མེད་དུ་འགྱུར་བས་རིགས་པ་དང་འགལ་བའི་ཡང་ཕྱིར་རོ། །གསུམ་པ་རྒྱུ་འབྲས་ངོ་བོ་འཆོལ་པར་འགྱུར་བ་ནི། རྒྱུ་ས་བོན་དང་འབྲས་བུ་མྱུ་གུ་གཉིས་ཁྱེད་རང་ལ་གྲགས་པའི་མངོན་སུམ་གྱིས་དབྱིབས་དང་། ཁ་དོག་དང་། རོ་དང་། ནུས་པ་དང་། སྨིན་པ་ལ་སོགས་པ་ཐ་དད་དུ་དམིགས་བཞིན་ཏུ། དེ་དག་ཐ་དད་མེད་པར་འགྱུར་ཏེ་དུང་དང་དཀར་པོ་ལྟར་ངོ་བོ་དབྱེར་མེད་པའི་ཕྱིར་རོ། །ཁྱབ་པ་མ་གྲུབ་ཅེས་ཀྱང་བརྗོད་པར་ནུས་པ་མ་ཡིན་ཏེ། སྒོག་སྐྱའི་ས་བོན་དང་ཆུ་ཤིང་གི་མྱུ་གུ་ལྟར་ཐ་དད་ཀྱི་མཚན་ཉིད་ཆོས་འགལ་བ་དང་ལྡན་པ་རྫས་གཅིག་ཏུ་མི་རུང་བའི་ཕྱིར་རོ། །གལ་ཏེ་ཡང་ས་བོན་དང་མྱུ་གུའི་དབྱིབས་ལ་སོགས་པའི་གནས་སྐབས་ལ་ཆོས་འགལ་པ་ཡོད་པས་གནས་སྐབས་ཐ་དད་ཀྱང་དེ་གཉིས་ཀྱི་རང་བཞིན་ལ་ཆོས་འགལ་བ་མེད་པས་རང་བཞིན་གཅིག་ཡིན་ནོ་ཞེ་ན། མ་ཡིན་ཏེ་དབྱིབས་ལ་སོགས་པའི་གནས་སྐབས་དེ་དག་ལས་ངོ་བོ་ཐ་དད་པའི་དེ་གཉིས་ཀྱི་རང་བཞིན་བལྟར་རུང་མ་དམིགས་པས་མེད་ལ། ངོ་བོ་དབྱེར་མེད་ཡིན་ནའང་གནས་སྐབས་བཞིན་དུ་རང་བཞིན་ལའང་ཆོས་འགལ་བ་ཡོད་དགོས་པས་རང་བཞིན་གཅིག་ཏུ་མི་རུང་བའི་ཕྱིར་རོ། །འདི་ཉིད་ཀྱིས་ཁ་ཅིག་ས་བོན་དང་མྱུ་གུ་གཉིས་ཁ་དོག་ལ་སོགས་པའི་ཡོན་ཏན་ཐ་དད་ཀྱང་ཡོན་ཏན་ཅན་གྱི་རྫས་ཐ་མི་དད་པར་སྨྲ་བའང་བསལ་བ་ཡིན་ནོ། །བཞི་པ་བློ་ལ་སྣང་བ་མཚུངས་པར་འགྱུར་བ་ནི། ས་བོན་དང་མྱུ་གུ་གཉིས་བློ་གཅིག་ལ་སྣང་མི་སྣང་གཉིས་མེད་པར་འགྱུར་ཏེ། དུང་གི་དཀར་པོ་དང་ཟླུམ་པོ་ལྟར་ངོ་བོ་དབྱེར་མེད་ཡིན་པའི་ཕྱིར་རོ། །འདོད་པར་ནི་མི་ནུས་ཏེ་སྦྱང་ན་ས་བོན་དམིགས་ཀྱང་མྱུ་གུ་མ་དམིགས་ཤིང་། ཞིང་སྟེང་ན་མྱུ་གུ་དམིགས་ཀྱང་ས་བོན་མ་དམིགས་པའི་མངོན་སུམ་གྱིས་བསལ་བའི་ཕྱིར་རོ། །དེས་ན་ཤེས་པ་གཅིག་ལ་སྣང་མི་སྣང་ཆོས་འགལ་བ་དང་ལྡན་པའི་ཕྱིར་ངོ་བོ་གཅིག་མ་ཡིན་ནོ། །གཉིས་པ་ནི། མ་དཔྱད་པ་འཇིག་རྟེན་གྱི་ཐ་སྙད་དུའང་བདག་ལས་སྐྱེ་བ་མེད་དེ། རྒྱུ་འགགས་ནས་མ་མཐོང་ཡང་དེའི་འབྲས་བུ་མཐོང་བས་ན་མ་དཔྱད་པ་འཇིག་རྟེན་པའི་བློས་ཀྱང་དེ་དག་རྫས་གཅིག་ཏུ་མི་འཛིན་པའི་ཕྱིར་རོ། །རིགས་པ་དེ་དག་ཉིད། དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། །སྐྱེས་པར་གྱུར་པ་སླར་ཡང་སྐྱེ་བར་རིགས་པ་མ་ཡིན་ཞིང་། །སྐྱེས་ཟིན་སླར་ཡང་སྐྱེ་བར་ཡོངས་སུ་རྟོག་པར་གྱུར་ན་ནི། །ས་བོན་སྲིད་མཐར་ཐུག་པར་རབ་ཏུ་སྐྱེ་བ་ཉིད་འགྱུར་ཏེ། །མྱུ་གུ་ལ་སོགས་རྣམས་ཀྱི་སྐྱེ་བ་འདིར་རྙེད་མི་འགྱུར་ཞིང་། །བྱེད་རྒྱུ་ས་བོན་གྱི་ལས་ཐ་དད་མྱུ་གུའི་དབྱིབས་དང་ནི། །ཁ་དོག་རོ་ནུས་སྨིན་པའི་ཐ་དད་ཁྱོད་ལ་མེད་པར་འགྱུར། །ཇི་ལྟར་ཁྱོད་ཀྱི་ས་བོན་མྱུ་གུ་འདིར་གཞན་མ་ཡིན་ན། །ས་བོན་བཞིན་ཏུ་མྱུ་གུ་ཞེས་བྱ་དེ་གཟུང་མེད་པ་འམ། །ཡང་ན་དེ་དག་གཅིག་པས་ཇི་ལྟར་མྱུ་གུ་འདི་བཞིན་ཏུ། །དེ་ཡང་གཟུང་དུ་ཡོད་འགྱུར་དེ་ཕྱིར་འདི་ནི་ཁས་མི་བླང་། །ཞེས་དང་། གང་ཕྱིར་རྒྱུ་ཞིག་ན་ཡང་དེ་ཡི་འབྲས་བུ་མཐོང་བའི་ཕྱིར། །དེ་དག་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན། །ཞེས་ཇི་སྐད་གསུངས་པ་ལྟ་བུའོ། །བདག་ལས་སྐྱེ་བ་དགག་པ་བཤད་ཟིན་ཏོ། །གཉིས་པ་གཞན་ལས་སྐྱེ་བ་དགག་པ་ལ་རང་གི་སྡེ་པ་དངོས་པོར་སྨྲ་བ་དོན་དམ་པར་གཟུང་འཛིན་གཉིས་དང་གཉིས་མེད་ཀྱི་དངོས་པོ་གཞན་དུ་གྱུར་པའི་རྐྱེན་བཞི་ལས་སྐྱེ་བ་དང་། རང་རྒྱུད་དུ་སྨྲ་བའི་དབུ་མ་པ་དག་ཡང་དག་ཀུན་རྫོབ་ཏུ་གཟུང་འཛིན་གཉིས་སམ་གཉིས་མེད་ཀྱི་ཤེས་པ་གཞན་དུ་གྱུར་པའི་རྒྱུ་ལས་སྐྱེ་བར་སྨྲའོ། །འདི་དགག་པ་ལའང་རིགས་ངོ་དང་། འཇིག་རྟེན་པའི་ངོར་དགག་པ་གཉིས་ལས། དང་པོ་ལ་གཉིས་ཏེ། རྒྱུ་འབྲས་ལ་རྫས་གཞན་དུ་གྲུབ་པ་དགག་པ་དང་། རྫས་གཞན་ལ་སྐྱེ་བ་དགག་པའོ། །དང་པོ་ནི། གཞན་ནི་གཞན་ལ་བརྟེན་ཏེ་གཞན། །གཞན་མེད་པར་གཞན་གཞན་མི་འགྱུར། །ཞེས་པའི་ཚུལ་གྱིས་བྱམས་པ་དང་ཉེར་སྦས་ལྟར་ཕན་ཚུན་ལྟོས་ནས་འདི་འདི་ལས་གཞན་ཞེས་འཇོག་པ་ཡིན་གྱི་ངོ་བོ་ཉིད་ཀྱིས་གཞན་དུ་གྲུབ་པ་མེད་དོ། །དེའི་ཕྱིར་རྒྱུའི་དུས་ན་ལྟོས་ས་འབྲས་བུའི་དངོས་པོ་མ་སྐྱེས་ཤིང་མེད་པས་དེ་ལ་ལྟོས་པའི་རྒྱུ་གཞན་དུ་གྲུབ་པ་མེད་དེ། དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་ལ་ཡོད་མ་ཡིན། །བདག་གི་དངོས་པོ་ཡོད་མིན་ན། །གཞན་དངོས་ཡོད་པ་མ་ཡིན་ནོ། །ཞེས་འཆད་པར་འགྱུར་ཞིང་། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། གཞན་ཉིད་མེད་པར་ས་བོན་གཞན་པ་ཉིད་དུ་ག་ལ་འགྱུར། །ཞེས་ཇི་སྐད་གསུངས་པ་ལྟ་བུའོ། །གལ་ཏེ་རྒྱུའི་དུས་ན་འབྲས་བུ་མེད་ཀྱང་ཕྱིས་འབྱུང་བའི་འབྲས་བུ་ལ་ལྟོས་ནས་རྒྱུ་གཞན་དུ་འཇོག་གོ་ཞེ་ན། འབྲས་བུ་དེ་ད་ལྟ་ཡོད་ན་ཕྱིས་འབྱུང་དུ་མི་རུང་ཞིང་། མེད་ན་ལྟོས་ས་མེད་པས་ད་ལྟ་རྒྱུ་གཞན་ཉིད་དུ་མི་འགྲུབ་བོ། །མེད་ཀྱང་ཕྱིས་འབྱུང་བློས་ཡུལ་དུ་བྱས་ཏེ་དེ་ལ་ལྟོས་ནས་གཞན་དུ་འཇོག་ན་ལྟོས་ས་ཀུན་བཏགས་སུ་གྲུབ་པས་དེ་ལ་ལྟོས་པའི་གཞན་བཏགས་པ་བར་འགྱུར་གྱི་དངོས་པོ་ལ་གཞན་དུ་གྲུབ་པར་ནི་མི་འགྱུར་རོ། །གཉིས་པ་ལ་ཧ་ཅང་ཐལ་བས་དང་། རྣམ་པར་བརྟགས་པས་དགག་པ་གཉིས་ལས། དང་པོ་ལའང་ཐལ་བ་བརྗོད་པ་དང་། དེའི་ལན་དགག་པ་གཉིས་ཀྱིས་ངེས་པར་བྱའོ། །དང་པོ་ནི། འབྲས་བུ་མྱུ་གུ་འདི་གཞན་དུ་གྱུར་པའི་ས་བོན་ལས་སྐྱེ་བ་ལྟར་རྒྱུ་མ་ཡིན་པ་མེ་དང་སོལ་བ་ལས་ཀྱང་སྐྱེ་བར་འགྱུར་ཏེ་གཞན་ཉིད་དུ་མཚུངས་པའི་ཕྱིར་རོ་ཞེས་པའོ། །གཉིས་པ་ལ། དེ་འདོད་པར་ནི་མི་ནུས་ཏེ། གལ་ཏེ་སྐྱེ་ན་དེ་མངོན་སུམ་ལ་བལྟར་རུང་ཡིན་པས་སྐྱེ་བར་མ་དམིགས་པའི་མངོན་སུམ་ཉིད་ཀྱིས་བསལ་བའི་ཕྱིར་དང་། རྒྱུ་མིན་ལས་སྐྱེ་ན་རང་གི་རྒྱུ་ལས་མ་སྐྱེས་པའམ། རྒྱུའི་མཐའ་བཀག་པས་རྒྱུ་མེད་པའི་སྐྱོན་དུ་འགྱུར་བའི་ཡང་ཕྱིར་རོ། །འདི་ལ་ཁ་ཅིག་གཞན་དུ་མཚུངས་ཀྱང་རྒྱུར་གྱུར་པའི་གཞན་ལས་འབྱུང་གི་མ་གྱུར་པའི་གཞན་ལས་མི་འབྱུང་བས་མ་ངེས་སོ་སྙམ་ན། མ་ཡིན་ཏེ་རྒྱུ་མཚན་མཚུངས་པ་དང་ལྡོག་པ་གཅིག་པའི་ཁྱབ་པ་གཞན་དང་མཚུངས་པའི་ཕྱིར་རོ། །དང་པོ་ལའང་ཁྱད་པར་གྱི་རྒྱུ་མཚན་དྲི་བ་དང་། བརྗོད་པའི་རྒྱུ་མཚན་དགག་པ་དང་། རང་གི་ཀུན་རྫོབ་ལ་མཚུངས་པ་སྤང་བ་གསུམ་གྱིས་ཤེས་པར་བྱ་བ་ལས། དང་པོ་ནི། མི་འདྲ་ཉིད་དེ་དེ་ཡིན་ན། །གཏན་ཚིགས་ཁྱད་པར་བརྗོད་པར་བྱོས། །ཞེས་པའི་ཚུལ་གྱིས་གཞན་དུ་མཚུངས་བཞིན་ཏུ་གཅིག་ལས་ཡང་དག་པར་སྐྱེ་ལ། གཅིག་ལས་མི་སྐྱེ་བའི་ཁྱད་པར་གྱི་རྒྱུ་མཚན་གང་ཡིན་ཅེས་དཔྱད་པར་བྱའོ། །གཉིས་པ་ལའང་སྣང་བ་དང་། ནུས་པ་དང་། ཆོས་ཉིད་ལན་དུ་མི་རུང་བ་གསུམ་ལས། དང་པོ་ནི། དེ་ལྟར་མངོན་སུམ་གྱིས་མཐོང་བའི་ཕྱིར་རོ་སྙམ་ན། མ་དཔྱད་པའི་བློ་འཁྲུལ་པས་དེ་ལྟར་མཐོང་མོད་དཔྱད་ན་རང་གི་མཚན་ཉིད་དུ་གཞན་ཡིན་པ་ལ་གཅིག་ལས་སྐྱེ་ལ་གཅིག་ལས་མི་སྐྱེ་བའི་ཁྱད་པར་གྱི་རྒྱུ་མཚན་གང་ཡིན། དེ་ལ་ནི་མཐོང་བ་ལན་དུ་མི་རུང་སྟེ་སྐྱེ་བར་སྣང་ཡང་དངོས་པོ་ལ་སྐྱེ་བར་མི་འགྲུབ་པ་ཁྱེད་ཅག་ཉིད་ལ་གྲུབ་པའི་རྨི་ལམ་སྒྱུ་མ་ལ་སོགས་པ་དང་བརྟག་པ་མཚུངས་ཤིང་། སྐྱེ་བར་མ་མཐོང་ཡང་དངོས་པོ་ལ་སྐྱེ་བ་དགག་པར་མི་ནུས་པ་ལས་འབྲས་དང་བརྟག་པ་མཚུངས་པའི་ཕྱིར་རོ། །མི་མཚུངས་ཏེ་འདི་བློ་མ་འཁྲུལ་པས་མཐོང་བའི་ཕྱིར་རོ་ཞེས་ཀྱང་བསམ་པར་མི་བྱ་སྟེ། དེ་ལྟར་སྣང་བའི་བློའི་ཡུལ་དེ་དག་མ་དཔྱད་པའི་བློ་ངོར་སྣང་བ་དང་དཔྱད་ན་མེད་སྙམ་དུ་མཚུངས་པས་ན་ཡུལ་ལ་བདེན་རྫུན་གྱི་སྤུ་རིས་གཟུང་བར་མི་ནུས་པས་བློ་ལ་འཁྲུལ་མ་འཁྲུལ་གྱི་རྣམ་དབྱེ་མི་རྙེད་པའི་ཕྱིར་རོ་ཞེས་ལན་གཅིག་མ་ཡིན་པར་བཤད་ཟིན་ཏོ། །གཉིས་པ་ནི། ནུས་པ་ཡོད་པ་དང་མེད་པས་དེ་ལྟར་རེས་པ་ཡིན་ནོ་སྙམ་ན། དངོས་པོ་ལ་ནུས་པ་ཡོད་པ་དང་མེད་པ་ཉིད་དུ་ག་ལས་ངེས། འབྲས་བུ་སྐྱེ་བ་དང་མི་སྐྱེ་བར་མཐོང་བས་ཞེས་པ་ལ་ནི་སྔར་སུན་འབྱིན་པ་བརྗོད་ཟིན་ཏོ། །དོན་འདི་ཉིད་ཀྱི་དབང་དུ་མཛད་ནས་སློབ་དཔོན་ཉིད་ཀྱིས། དོན་མཚུངས་པ་ཡིས་དོན་བྱེད་པ། །རྨི་ལམ་གནོད་པ་བཞིན་མིན་ནམ། །རྨི་ལམ་སད་པའི་གནས་སྐབས་ལ། །དོན་བྱེད་པ་ལ་ཁྱད་པར་མེད། །ཅེས་གསུངས་པ་ཡིན་ནོ། །གསུམ་པ་ནི། གཞན་དུ་མཚུངས་ཀྱང་སྐྱེ་མི་སྐྱེ་དངོས་པོའི་ཆོས་ཉིད་དམ་རྟེན་འབྲེལ་གྱི་ཆེ་བ་ཡིན་ནོ་ཞེ་ན། ཆོས་ཉིད་ཡིན་པ་ལ་གནོད་བྱེད་མེད་ཅིང་སྒྲུབ་བྱེད་ཡོད་པ་ཞིག་དགོས་པ་ལ་སྐྱེ་བ་དང་མི་སྐྱེ་བར་མཐོང་བས་དངོས་པོ་ལ་སྐྱེ་མི་སྐྱེ་ཆོས་ཉིད་དུ་མི་འགྲུབ་པ་སྔར་དང་མཚུངས་པས་གཞན་དུ་ཁྱད་པར་མེད་པ་ལ་གཅིག་ལས་ཡང་དག་པར་སྐྱེ་ལ་གཅིག་ལས་མི་སྐྱེ་བ་ཆོས་ཉིད་ཡིན་པ་ཉིད་ལ་སྒྲུབ་བྱེད་ཀྱི་ཚད་མ་ཅི་ཡང་མེད་དོ། །དེའི་ཕྱིར་གཞན་དུ་མཚུངས་པ་ལ་ཡང་དག་པར་རམ་རང་གི་མཚན་ཉིད་དུ་སྐྱེ་མི་སྐྱེའི་རྒྱུ་མཚན་དཔྱད་ན་སུས་ཀྱང་རྙེད་པ་མ་ཡིན་ནོ། །གསུམ་པ་རང་གི་ཀུན་རྫོབ་ལ་མཚུངས་པ་སྤང་བ་ནི། དེ་ལྟར་ན་ལས་ཡིན་པར་མཚུངས་པ་ལ་རྣམ་པར་སྨིན་པ་ངེས་པ་ལ་སོགས་པ་དབུ་མ་པ་ཁྱོད་ཉིད་འདོད་པའི་ཀུན་རྫོབ་ཀྱི་ངེས་པ་ཐམས་ཅད་ཀྱང་མི་འཐད་པར་འགྱུར་རོ་ཞེ་ན། ཁོ་བོ་ཅག་ལ་དཔྱད་ན་རང་གི་མཚན་ཉིད་དུ་ངེས་པ་ཀུན་རྫོབ་ཏུ་ཡང་མེད་མོད་ཀྱི། མ་དཔྱད་པ་བློ་འཁྲུལ་པའི་ངོར་ལས་འབྲས་ལ་སོགས་པ་མ་འཆོལ་བར་སྣང་བ་ཙམ་ལ་ཀུན་རྫོབ་ཏུ་ལས་འབྲས་ལ་སོགས་པ་ངེས་པར་བརྗོད་པ་ཡིན་ནོ། །འོ་ན་གཞན་དུ་མཚུངས་པ་ལ་སྐྱེ་མི་སྐྱེའི་ངེས་པའང་དཔྱད་ན་རང་གི་མཚན་ཉིད་གྲུབ་པ་ཀུན་རྫོབ་ཏུ་ཡང་མེད་ཀྱང་། མ་དཔྱད་པ་ཤེས་པ་འཁྲུལ་པའི་ངོ་ན་སྐྱེ་མི་སྐྱེར་སྣང་བ་ཙམ་ལ་ཀུན་རྫོབ་ཏུ་ངེས་པར་འདོད་དོ་ཞེ་ན། དེ་ལྟ་ན་ཀུན་རྫོབ་ཏུ་གཞན་ལས་སྐྱེ་བ་རང་གི་མཚན་ཉིད་དུ་འདོད་པའི་ཕྱོགས་ཉམས་ཤིང་། ཀུན་རྫོབ་ཀྱི་རྒྱུ་འབྲས་ཐམས་ཅད་རྨི་ལམ་ལ་སོགས་པ་ལྟར་ཤེས་པ་འཁྲུལ་པའི་ངོ་ན་སྐྱེ་བར་སྣང་བ་ཙམ་ལ་འཇོག་པ་ཁོ་བོ་ཅག་གི་ཕྱོགས་གྲུབ་པ་ཡིན་ནོ། །དེའི་ཕྱིར་ཀུན་རྫོབ་ཏུ་ཆོས་གང་ཅི་སྣང་བ་དེ་ཐམས་ཅད་ཇི་ལྟར་ཤེས་པ་འཁྲུལ་པ་ལ་ངེས་པར་སྣང་བ་དེ་ལྟར་འཇོག་པ་ཡིན་གྱི། ཁྱོད་འདོད་པ་ལྟ་བུའི་དཔྱད་ན་རང་གི་མཚན་ཉིད་དུ་ངེས་པ་ཀུན་རྫོབ་ཏུ་ཡང་མི་འདོད་པས་ཁོ་བོ་ཅག་གི་ཕྱོགས་ལ་ཇི་སྐད་བརྗོད་པའི་སྐྱོན་མཚུངས་པའི་གོ་སྐབས་ག་ལ་ཡོད། ཇི་སྐད་དུ། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། །ཀུན་རྫོབ་ཀྱང་ནི་བདག་གིས་ཁས་མ་བླངས། །འབྲས་ཕྱིར་འདི་དག་མེད་ཀྱང་ཡོད་དོ་ཞེས། །འཇིག་རྟེན་ངོར་བྱས་བདག་ནི་སྨྲ་བར་བྱེད། །ཅེས་གསུངས་པ་ལྟ་བུའོ། །གཉིས་པ་ལྡོག་པ་གཅིག་པའི་ཁྱབ་པ་གཞན་དང་མཚུངས་པ་ནི། མྱུ་གུ་གཉི་ག་ལས་གཞན་དུ་མཚུངས་ཀྱང་ས་བོན་ལས་སྐྱེའི་མེ་དང་སོལ་བ་ལས་མི་སྐྱེ་བས་ཁྱབ་པ་མ་གྲུབ་པར་སེམས་ན་ཁྱོད་ལ་ཁྱབ་ལྡན་གྱི་རྟགས་མེད་ན་རང་རྒྱུད་ཀྱི་རྟགས་ཐམས་ཅད་ནུབ་པར་འགྱུར་ཞིང་། ཡོད་ན་གང་ཡིན་ཞེས་དྲི་བར་བྱའོ། །དེ་ལ་གང་དུ་བ་ཙམ་ཡོད་པ་ན་མེ་ཡོད་དེ་ཚང་མང་བཞིན། ལའང་དུ་བ་ཙམ་ཡོད་པས་ཞེས་པ་ལྟ་བུ་ཡིན་ནོ་ཞེ་ན། དེ་ཡང་དུ་ཙམ་དུ་མཚུངས་པའི་ཚང་མང་གི་དུ་བ་ལ་མེས་ཁྱབ་པར་གྲུབ་ཀྱང་ལའི་དུ་བ་ལ་མེས་མ་ཁྱབ་པར་དོགས་པས་མ་ངེས་པར་ཇི་ལྟར་མི་འགྱུར། གལ་ཏེ་ཚང་མང་གི་དུ་བ་ཙམ་ལ་མེས་ཁྱབ་པ་གྲུབ་པས་དེ་དང་དུ་བ་ཙམ་དུ་ལྡོག་པ་གཅིག་པའི་ལའི་དུ་བ་ཙམ་ལའང་མེས་ཁྱབ་པ་འགྲུབ་པར་བརྗོད་ན། འདིར་ཡང་ས་བོན་གྱི་གཞན་ཙམ་ལ་མྱུ་གུ་སྐྱེ་བས་ཁྱབ་པས་དེ་དང་གཞན་ཙམ་དུ་ལྡོག་པ་གཅིག་པའི་མེ་དང་སོལ་བའི་གཞན་ཙམ་ལའང་མྱུ་གུ་སྐྱེ་བས་ཁྱབ་པའམ། ཡང་ན་མེ་དང་སོལ་བའི་གཞན་ཙམ་ལ་མྱུ་གུ་མི་སྐྱེ་བས་ཁྱབ་པས་དེ་དང་གཞན་ཙམ་དུ་ལྡོག་པ་གཅིག་པའི་ས་བོན་གྱི་གཞན་ཙམ་ལ་མྱུ་གུ་མི་སྐྱེ་བས་ཁྱབ་པར་ཡང་ཇི་སྟེ་མི་འགྲུབ། དེ་ཉིད་ཀྱི་ཕྱིར། རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། །ཞེས་དང་། གཞན་ལ་བརྟེན་ནས་གལ་ཏེ་གཞན་ཞིག་འབྱུང་ན་ནི། །མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང་། །ཞེས་པའང་ལེགས་པར་གསུངས་པར་འགྱུར་ལ། ཚུལ་འདིས་དཔྱད་ནས་འགོག་པའི་སྐབས་སུ་རྟགས་རྣམས་ཀྱི་ཁྱབ་པ་མཐུན་པའི་ཕྱོགས་ལ་མཐོང་ཙམ་གྱིས་ཆོག་པས་གཞུང་ལས་འབྱུང་བའི་རྟགས་རྣམས་ཀྱི་ཁྱབ་པ་བསྒྲུབ་པར་སླ་བ་ཡིན་ནོ། །དེ་ལྟ་ན་ཁྱེད་ཀྱི་ཕྱོགས་ལའང་བ་ལང་གི་སྲོག་ཆགས་ཙམ་ལ་ནོག་ལྐོག་ཤལ་གྱིས་ཁྱབ་པས་དེ་དང་སྲོག་ཆགས་ཙམ་དུ་ལྡོག་པ་གཅིག་པའི་མིའི་སྲོག་ཆགས་ཙམ་ལའང་ནོག་ལྐོག་ཤལ་གྱིས་ཁྱབ་པ་ལ་སོགས་པར་འགྱུར་བས་ཀུན་རྫོབ་ཀྱི་རྣམ་གཞག་ཐམས་ཅད་མི་རུང་ལ། དེ་ཁྱབ་པ་མ་གྲུབ་པར་བརྗོད་ན་འདིར་ཡང་མཚུངས་སོ་སྙམ་ན། རྫས་ལྡོག་རྫས་ལས་གཞན་མིན་པས། །ལྡོག་པ་གཅིག་པ་ག་ལ་ཡོད། །གལ་ཏེ་རྫས་གཞན་ལྡོག་གཅིག་ན། །གསལ་བ་གཞན་ལས་སྤྱི་གཅིག་པ། །ཅི་ཡི་ཕྱིར་ན་ཁས་མི་ལེན། །ཞེས་པའི་ཚུལ་གྱིས་ཁོ་བོ་ཅག་རྫས་དུ་མ་ཡོད་པའི་ཙམ་པོ་ལྡོག་པ་གཅིག་ཉིད་དུ་མི་སྨྲ་ཞིང་། གལ་ཏེ་ལྡོག་པ་གཅིག་ཡིན་དུ་ཆུག་ན་དཔེའི་སྟེང་གི་ཙམ་ལྡོག་ལ་ཁྱབ་པས་རྩོད་གཞིའི་སྟེང་གི་ཙམ་ལྡོག་ལ་ཁྱབ་པར་ཡང་མི་འདོད་པས་ཁོ་བོ་ཅག་གི་ཕྱོགས་ལ་ཉེས་པ་དེ་དག་ཏུ་མི་འགྱུར་ལ། དེ་བཞིན་དུ་ཁྱེད་ཅག་ཀྱང་དཔེ་དང་རྩོད་གཞིའི་སྟེང་གི་ཙམ་པོ་ལྡོག་པ་གཅིག་ཏུ་མི་འདོད་ཅིང་། དཔེའི་སྟེང་གི་རྟགས་ཙམ་ལྡོག་ལ་བསྒྲུབ་བྱའི་ཆོས་ཀྱིས་ཁྱབ་པས་རྩོད་གཞིའི་སྟེང་གི་རྟགས་ཙམ་པོ་ལ་ཁྱབ་པར་མི་འདོད་ན། རང་རྒྱུད་ཀྱི་རྟགས་ཐམས་ཅད་རྒྱུན་ཆད་པར་འགྱུར་བས་ཁོ་བོ་ཅག་གི་ཕྱོགས་གྲུབ་བོ། །གཉིས་པ་རྣམ་པར་བརྟགས་པས་གཞན་ལས་སྐྱེ་བ་དགག་པ་ནི། གཞན་འགག་པ་ལས་སྐྱེ་ན་རྒྱུ་མེད་དུ་འགྱུར་ལ། མ་འགགས་པ་ལས་སྐྱེ་ན་རྒྱུ་འབྲས་དུས་མཉམ་པར་འགྱུར་རོ། །གལ་ཏེ་རྒྱུ་མ་འགགས་པར་འབྲས་བུ་སྐྱེས་སོ་ཞེས་ནི་མི་སྨྲའི། འོན་ཀྱང་རྒྱུ་མ་འགགས་པ་ལས་འབྲས་བུ་སྐྱེའོ་ཞེས་སྨྲ་ལ། སྐྱེ་བའི་དུས་ན་འབྲས་བུ་མེད་པས་དུས་མཉམ་པར་མི་འགྱུར་རོ་སྙམ་ན་མ་ཡིན་ཏེ། སྐྱེ་བ་འདི་ནི་བྱེད་པོ་མེད་པར་རིགས་པའི་ངོ་བོའང་མིན། །ཞེས་པའི་ཚུལ་གྱིས་འབྲས་བུ་མེད་ན་རྟེན་མེད་པའི་སྐྱེ་བའི་བྱ་བ་མེད་པས་འབྲས་བུ་སྐྱེ་བ་ཉིད་དུ་མི་འཐད་པའི་ཕྱིར་རོ། །དེ་བཞིན་དུ་གཞན་ཕྲད་པ་ལས་སྐྱེ་ན་རྒྱུ་འབྲས་དུས་མཉམ་པར་འགྱུར་ལ། མ་ཕྲད་པར་སྐྱེ་ན་འབྲས་བུ་སྐྱེ་བའི་དུས་ན་རྒྱུ་མེད་པས་རྒྱུ་མེད་ལས་སྐྱེ་བར་འགྱུར་རོ། །གལ་ཏེ་ཕྱོགས་གཅིག་གིས་ཕྲད་པ་ལས་སྐྱེ་བས་ཉེས་པ་གཉི་ག་མེད་དོ་སྙམ་ན། མ་ཡིན་ཏེ་རྒྱུ་འབྲས་གཉི་ག་ལ་ཕྲད་མ་ཕྲད་ཀྱི་ཆ་ཤས་དང་བཅས་པས་དོན་དམ་པར་མི་རུང་བའི་ཕྱིར་དང་། ཀུན་རྫོབ་ཏུ་ཡང་གང་ཕྲད་པའི་ཆ་ནས་དུས་མཉམ་དང་། གང་མ་ཕྲད་ལ་སྐྱེ་བའི་ཆ་ནས་རྒྱུ་མེད་དུ་འགྱུར་བའི་ཕྱིར་རོ། །འོ་ན་ཀུན་རྫོབ་ཀྱི་སྐྱེ་བ་ཇི་ལྟར་གཞག་ཅེ་ན། ས་བོན་འགགས་དང་མ་འགགས་ལས། །མྱུ་གུ་འབྱུང་བ་མ་ཡིན་པས། །དེ་ཕྱིར་སྐྱེ་བ་ཐམས་ཅད་ནི། །སྒྱུ་མ་འབྱུང་བ་བཞིན་ཏུ་གསུངས། །ཞེས་ཇི་སྐད་གསུངས་པའི་ཚུལ་གྱིས་འགགས་མ་འགགས་སམ་ཕྲད་མ་ཕྲད་ལ་སོགས་པས་དཔྱད་ན་རང་གི་མཚན་ཉིད་དུ་སྐྱེ་བ་ཀུན་རྫོབ་ཏུ་ཡང་མེད་ཀྱང་། རྨི་ལམ་སྒྱུ་མ་ལ་སོགས་པ་ལྟར་མ་དཔྱད་པ་ཤེས་པ་འཁྲུལ་བའི་དོན་ཇི་ལྟར་རྒྱུ་རྐྱེན་ལ་བརྟེན་ནས་སྣང་བ་ཙམ་ལ་གཞག་གོ །གཉིས་པ་ནི། མ་དཔྱད་པ་འཇིག་རྟེན་གྱི་ངོར་ཡང་གཞན་ལས་སྐྱེ་བ་མེད་དེ་འཇིག་རྟེན་གྱི་བློས་རྒྱུ་ལས་འབྲས་བུ་སྐྱེ་བ་ཙམ་ཞིག་མཐོང་གི་དེ་དག་རྫས་གཞན་དུ་མཐོང་བ་མེད་པའི་ཕྱིར་རོ། །དེ་ལྟ་མ་ཡིན་ཏེ་རྒྱུ་འབྲས་རྫས་གཞན་དུ་མཐོང་ན་རྒྱུ་བུའི་ས་བོན་ཙམ་བཏབ་ནས་བུ་འདི་བདག་གིས་བསྐྱེད་དོ་ཞེས་དང་། རྒྱུ་ལྗོན་ཤིང་གི་ས་བོན་ཙམ་བཙུགས་ནས་ལྗོན་ཤིང་འདི་བདག་གིས་བཙུགས་སོ་ཞེས་མི་རྟོག་པར་འགྱུར་ཏེ། གང་ཟག་གཞན་དང་ལྗོན་ཤིང་གཞན་ལྟར་ཁོས་བསྐྱེད་པ་དང་བཙུགས་པ་དེ་ལས་གཞན་དུ་རྟོག་པའི་ཕྱིར་རོ། །ཐ་མལ་པ་འཇིག་རྟེན་གྱི་བློས་དེ་ལྟར་རྟོག་པའང་ཡིན་ཏེ། དེའི་ཕྱིར་འཇིག་རྟེན་གྱིས་ཀྱང་རྒྱུ་འབྲས་རྫས་གཞན་དུ་མཐོང་བ་མེད་དོ། །གལ་ཏེ་འཇིག་རྟེན་གྱི་བློས་རྒྱུ་འབྲས་རྫས་གཞན་དུ་མཐོང་ཡང་རྒྱུན་གཅིག་ཡིན་པས་རྒྱུན་གྱི་དབང་དུ་བྱས་ནས་དེ་ལྟར་རྟོག་པ་ཡིན་ནོ་ཞེས་ཀྱང་བརྗོད་པར་མི་ནུས་ཏེ། སྣོད་དུ་མ་དང་འབྲེལ་པའི་རྒྱ་ཤུག་ལྟར་རྫས་དུ་མ་དང་ངོ་བོ་དབྱེར་མེད་པའི་རྒྱུན་གཅིག་ཉིད་དུ་འགལ་བའི་ཕྱིར་རོ། །དེ་ཉིད་ཀྱི་ཕྱིར། གང་ཕྱིར་འཇིག་རྟེན་ས་བོན་ཙམ་བཏབ་ནས། །བདག་གིས་བུ་འདི་བསྐྱེད་ཅེས་སྨྲ་བྱེད་ཅིང་། །ཤིང་ཡང་བཙུགས་སོ་སྙམ་དུ་རྟོག་དེས་ན། །གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་གསུངས་པ་ཡིན་ནོ། །དེའི་ཕྱིར་འཇིག་རྟེན་གྱི་བློས་དེ་ཉིད་དང་གཞན་ལ་སོགས་པའི་རྣམ་པར་དཔྱོད་པ་མེད་པར་རྒྱུ་ལས་འབྲས་བུ་འབྱུང་ངོ་ཞེས་པ་འདི་ཙམ་ཞིག་དམིགས་པ་ཡིན་ལ། སློབ་དཔོན་ཀྱང་ཀུན་རྫོབ་ཏུ་དེ་ལྟར་རྣམ་པར་འཇོག་པར་མཛད་པ་ཡིན་ཏེ། ཇི་སྐད་དུ། གང་ལ་བརྟེན་ཏེ་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ཕྱིར། །དེ་ཕྱིར་ཆད་མིན་རྟག་མ་ཡིན། །ཅེས་གསུངས་པ་ཡིན་ནོ། །གཞན་ལས་སྐྱེ་བ་དགག་པ་བཤད་ཟིན་ཏོ། །ད་ནི་གཉི་ག་ལས་སྐྱེ་བ་དགག་པ་ལ། གཙོ་བོ་དབང་ཕྱུག་དང་བཅས་པར་སྨྲ་བའི་གྲངས་ཅན་དག་འབྲས་བུའི་དངོས་པོ་རྣམས་རང་ལས་ཀྱང་སྐྱེ་ཞིང་གཞན་ལས་ཀྱང་སྐྱེ་བས་རང་གཞན་གཉི་ག་ལས་སྐྱེ་ལ། དེ་ལ་སྔར་བཤད་པའི་ཉེས་པར་མི་འགྱུར་ཏེ། རང་ཁོ་ན་དང་གཞན་ཁོ་ན་ལས་སྐྱེ་བར་ཁས་མ་བླངས་པའི་ཕྱིར་རོ་ཞེས་སྨྲའོ། །དེ་དགག་པ་ལ་སྔར་བཤད་པའི་དང་། མ་བཤད་པའི་རིགས་པས་དགག་པ་གཉིས་ལས། དང་པོ་ནི། གཉིས་ལས་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། །བཤད་ཟིན་ཉེས་པ་དེ་དག་ཐོག་ཏུ་འབབ་པ་ཡིན་ཕྱིར་རོ། །ཞེས་པའི་ཚུལ་གྱིས་རང་ལས་ཀྱང་སྐྱེ་བའི་ངོས་ནས་སྔར་རང་སྐྱེ་ལ་བཀོད་པ་དང་། གཞན་ལས་ཀྱང་སྐྱེ་བའི་ངོས་ནས་སྔར་གཞན་སྐྱེ་ལ་བཀོད་པའི་སྐྱོན་དེ་རྣམས་མ་ཚང་བ་མེད་པར་འབྱུང་བར་བལྟའོ། །གཉིས་པ་ནི། གལ་ཏེ་རེ་རེས་བྱས་གྱུར་ན། །སྡུག་བསྔལ་གཉིས་ཀས་བྱས་པར་འགྱུར། །ཞེས་འཆད་པར་འགྱུར་བའི་ཚུལ་གྱིས་རང་གཞན་རེ་རེ་ལ་སྐྱེད་པར་བྱེད་པའི་ནུས་པ་ཡོད་ན་གཉི་ག་ཚོགས་པས་ཀྱང་སྐྱེད་པར་འགྱུར་བ་ཞིག་ན། སྔར་བཤད་པའི་ཚུལ་གྱིས་རང་གཞན་རེ་རེ་ལ་སྐྱེད་པར་བྱེད་པའི་ནུས་པ་མེད་པའི་ཕྱིར་གཉི་ག་ཚོགས་པས་ཀྱང་སྐྱེད་པར་མི་འཐད་དེ་བྱེ་མ་དག་ལ་ཏིལ་མར་བཞིན་ནོ། །གལ་ཏེ་མིག་དང་གཟུགས་ལ་སོགས་པ་རེ་རེ་ལ་དངོས་སུ་མིག་ཤེས་སྐྱེད་པའི་ནུས་པ་མེད་ཀྱང་ཚོགས་པ་ལ་ཡོད་པས་མ་ངེས་སོ་ཞེ་ན། མ་ཡིན་ཏེ། རྒྱུད་དང་ཚོགས་ཞེས་བྱ་བ་ནི། །ཕྲེང་བ་དམག་ལ་སོགས་བཞིན་བརྫུན། །ཞེས་པའི་ཚུལ་གྱིས་ཚོགས་པ་ཉིད་རྫས་སུ་མེད་པས་ན་དེ་ལ་དེ་ཁོ་ན་ཉིད་དུ་ནུས་པ་མེད་པའི་མཐུན་ཕྱོགས་ཉིད་ཡིན་པའི་ཕྱིར་དང་། ཐ་སྙད་དུ་ཚོགས་པ་ལ་ནུས་པ་ཡོད་པས་མི་མཐུན་ཕྱོགས་ཡིན་དུ་ཆུག་ནའང་། ཇི་ལྟར་ཚོགས་པ་ལ་ནུས་པ་ཡོད་པ་ལྟར་མིག་ལ་སོགས་པ་རེ་རེ་ལའང་མིག་ཤེས་སྐྱེད་པའི་ནུས་པ་ཙམ་ཡོད་པས་རེ་རེ་ལ་ནུས་པ་མེད་པའི་རྟགས་མ་ཞུགས་སོ་ཞེས་ཤེས་པར་བྱའོ། །རྒྱུ་མེད་ལས་སྐྱེ་བ་དགག་པ་ལ། ཚུ་རོལ་མཛེས་པ་བ་དག་ད་ལྟར་གྱི་རིག་ཙམ་དང་བདེ་སྡུག་སྐྱེ་བ་སྔ་མའི་རིག་ཙམ་དང་ལས་དགེ་མི་དགེའི་རྒྱུ་ལས་བྱུང་བ་མ་ཡིན་གྱི་འཇིག་རྟེན་འདིའི་འབྱུང་བ་འདུས་པ་ཙམ་དང་མཐུན་རྐྱེན་འགལ་རྐྱེན་གྱི་ཚོགས་པ་ཙམ་ལས་བྱུང་བ་ཡིན་ནོ་ཞེས་མ་མཐོང་བའི་རྒྱུ་མེད་པར་སྨྲ་ལ། དཔྱོད་པ་བ་དག ཉི་ཤར་ཆུ་བོ་ཐུར་དུ་འབབ་པ་དང་། །སྲན་ཟླུམ་ཚེར་མ་གཟོངས་རིང་རྣོ་བ་དང་། །རྨ་བྱའི་མདོག་དབྱིབས་ལ་སོགས་ཆོས་རྣམས་ཀུན། །སུས་ཀྱང་མ་བཀོད་རང་གི་ངང་གིས་འབྱུང་། །ཞེས་འགྲོ་བ་སྣ་ཚོགས་རྒྱུ་ལ་མ་ལྟོས་པར་རང་གི་ངང་གིས་འབྱུང་བ་ཡིན་ནོ་ཞེས་མཐོང་བའི་རྒྱུ་ཡང་མེད་པར་སྨྲའོ། །འདི་དགག་པ་ལ་རེས་འགའ་བ་མ་ཡིན་པར་ཐལ་བ་དང་། འབྲས་བུའི་ཆེད་དུ་རྒྱུ་ལ་འབད་པ་དོན་མེད་པར་ཐལ་བ་དང་། ཤེས་པའི་གཟུང་ཡུལ་དུ་མི་སྣང་བར་ཐལ་བ་གསུམ་ལས། དང་པོ་ནི། རྒྱུ་མེད་གཞན་ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་པའི་ཚུལ་གྱིས་དངོས་པོ་རྣམས་རྒྱུ་མེད་ཡིན་ན། ཡུལ་དུས་ཀྱི་ཁྱད་པར་ལ་སོགས་པ་གང་ལའང་ལྟོས་པ་མེད་པས་འགའ་ཞིག་འགའ་ཞིག་ཏུ་ལན་ཅིག་འབྱུང་ན་ཐམས་ཅད་ཐམས་ཅད་དུ་ཐམས་ཅད་ཀྱི་ཚེ་འབྱུང་བར་ཐལ་ཏེ་ལྟོས་པ་མ་ཚང་བ་མེད་པའི་ཕྱིར་འབྱུང་བར་འདོད་པའི་ཡུལ་དུས་རྣམ་པ་བཞིན་ནོ། །ཡང་འགའ་ཞིག་འགའ་ཞིག་ཏུ་ལན་འགའ་མི་འབྱུང་ན་གང་ཡང་གང་དུ་ཡང་ནམ་ཡང་མི་འབྱུང་བར་ཐལ་ཏེ་ལྟོས་པ་ཚང་བ་མེད་པའི་ཕྱིར་མི་འབྱུང་བར་འདོད་པའི་ཡུལ་དུས་རྣམ་པ་བཞིན་ནོ།










Wuma Sherab Drelwa05-5.html





.
 །འདོད་པར་མི་ནུས་ཏེ་འཇིག་རྟེན་གྱི་མངོན་སུམ་ཉིད་ཀྱིས་དངོས་པོ་རྣམས་ཡུལ་དུས་རྣམ་པ་རེས་འགའ་བར་མཐོང་བས་བསལ་བའི་ཕྱིར་རོ། །དེས་ན་ཡུལ་དུས་རེས་འགའ་བར་མཐོང་བས་ཡུལ་དུས་ཀྱི་ཁྱད་པར་ལ་ལྟོས་པ་དང་། རྣམ་པ་རེས་འགའ་བར་མཐོང་བས་རྣམ་པའི་ཁྱད་པར་གྱི་རྒྱུ་ལ་ལྟོས་པས་ཀུན་རྫོབ་ཏུ་དངོས་པོ་རྣམས་རྒྱུ་ལྡན་དུ་གྲུབ་པ་ཡིན་ནོ། །གཉིས་པ་ནི། དངོས་པོ་རྣམས་རྒྱུ་མེད་ཡིན་པའི་ཕྱིར་ནམ་མཁའི་མེ་ཏོག་ལྟར་འབྲས་བུ་ལོ་ཏོག་ལ་སོགས་པའི་ཆེད་དུ་རྒྱུ་ཞིང་ལས་ལ་སོགས་པ་ལ་འཇུག་པ་དོན་མེད་པར་འགྱུར་བ་ཞིག་ན་དོན་དང་བཅས་པར་མངོན་སུམ་གྱིས་དམིགས་པའང་ཡིན་ཏེ། དེའི་ཕྱིར་ན་དངོས་པོ་རྣམས་རྒྱུ་ལྡན་དུ་གྲུབ་བོ། །ཇི་སྐད་དུ། རྒྱུ་མེད་ཁོ་ན་ལྟ་ཞིག་འབྱུང་བར་འགྱུར་ན་ནི། །རྟག་ཏུ་མཐའ་དག་ཐམས་ཅད་ལས་ཀྱང་སྐྱེ་འགྱུར་ཞིང་། །འབྲས་འབྱུང་ཆེད་དུ་འཇིག་རྟེན་འདི་ཡི་ས་བོན་ལ་སོགས་ནི། །བརྒྱ་ཕྲག་དག་གི་སྒོ་ནས་སྡུད་པར་བྱེད་པར་ཡང་མི་འགྱུར། །ཞེས་གསུངས་པ་ལྟ་བུའོ། །གསུམ་པ་ནི། དངོས་པོ་རྣམས་རྒྱུ་མེད་ཡིན་པའི་ཕྱིར་ནམ་མཁའི་མེ་ཏོག་ལྟར་ཤེས་པའི་གཟུང་ཡུལ་དུ་མི་སྣང་བར་འགྱུར་ཏེ། འགྲོ་བ་རྒྱུ་ཡིས་སྟོང་ན་ནམ་མཁའི་ཨུཏྤ་ལའི། །དྲི་དང་ཁ་དོག་ཇི་བཞིན་གཟུང་དུ་མེད་ཉིད་ན། །ཤིན་ཏུ་ཆེས་བཀྲའི་འཇིག་རྟེན་འཛིན་པའང་ཡིན་ཏེ་དེ་ཡི་ཕྱིར། །རང་གི་བློ་བཞིན་འཇིག་རྟེན་རྒྱུ་ལས་འབྱུང་བར་རིག་པར་གྱིས། །ཞེས་ཇི་སྐད་གསུངས་པ་ལྟ་བུའོ། །གལ་ཏེ་རྒྱུ་མེད་ཡིན་ཀྱང་དོན་སྤྱི་དང་གཟུགས་བརྙན་དང་ཟླ་གཉིས་ཀྱི་རྣམ་པ་ལ་སོགས་པ་འཁྲུལ་པའི་གཟུང་ཡུལ་དུ་སྣང་བས་ཐལ་བཟློག་གཉི་ག་མ་ངེས་སོ་ཞེ་ན། མ་ཡིན་ཏེ་དེ་དག་ཀྱང་ཡིད་གཏད་པ་དང་མེ་ལོང་དང་བཞིན་དང་དབང་པོ་རབ་རིབ་ཅན་ལ་མངོན་དུ་ཕྱོགས་པའི་རྐྱེན་ཡོད་ན་སྣང་གི་མེད་ན་མི་སྣང་བས་ཐ་སྙད་དུ་རྒྱུ་ལྡན་ཉིད་ཡིན་པའི་ཕྱིར་རོ། །གལ་ཏེ་རྐྱེན་དེ་དག་ལས་དེར་འཛིན་གྱི་ཤེས་པ་འཁྲུལ་པ་འབྱུང་བ་ཡིན་ལ་ཡུལ་དེ་དག་གི་རྣམ་པ་ནི་བློ་འཁྲུལ་པ་ལ་སྣང་བ་ཙམ་ཡིན་གྱི་དངོས་པོར་མེད་པས་རྒྱུ་རྐྱེན་ལས་འབྱུང་བ་མེད་དོ་ཞེས་ཀྱང་བསམ་པར་མི་ནུས་ཏེ། བློ་མ་འཁྲུལ་བའི་དོན་རང་གི་མཚན་ཉིད་དུ་རྒྱུ་རྐྱེན་ལས་སྐྱེ་བ་དེར་འཛིན་ལའང་མེད་ལ། བློ་འཁྲུལ་དོན་རྒྱུ་རྐྱེན་ལས་སྐྱེ་བར་སྣང་བ་ཙམ་གཟུང་ཡུལ་དེ་དག་ལའང་ཡོད་པའི་ཕྱིར་རོ། །ཇི་སྐད་དུ། དབང་པོ་རབ་རིབ་བཅས་པའི་བློ་གང་གིས། །རབ་རིབ་མཐུ་ལས་སྐྲ་རྣམས་གང་མཐོང་བ། །དེ་བློ་ལ་ལྟོས་གཉི་ག་བདེན་པ་སྟེ། །དོན་གསལ་མཐོང་ལ་གཉི་གའང་བརྫུན་པ་ཡིན། །ཅེས་གསུངས་པ་ལྟ་བུའོ། །དོན་དེ་ཉིད་ཐུགས་ལ་བཞག་ནས་སློབ་དཔོན་ཉིད་ཀྱིས། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །ཞེས་འཆད་པར་འགྱུར་བ་དང་། མདོ་ལས་ཀྱང་། རྒྱུ་དང་བཅས་ཤིང་རྐྱེན་བཅས་ཆོས་ཤེས་ཀྱི། །རྒྱུ་མེད་རྐྱེན་མེད་ཆོས་ནི་ཤེས་མ་ཡིན། །ཅེས་གསུངས་པ་ཡིན་ནོ། །རྒྱུ་མེད་ལས་སྐྱེ་བ་དགག་པ་བཤད་ཟིན་ཏོ། །དེའི་ཕྱིར་སྔར་བཤད་པའི་ཚུལ་གྱིས་སྐྱེ་བའི་དོགས་པ་ལྔ་པ་མི་སྲིད་ཅིང་། མཐའ་བཞི་ལས་སྐྱེ་བ་བཀག་པས་རྟེན་ཅིང་འབྲེལ་པར་འབྱུང་བ་རང་བཞིན་གྱིས་མ་སྐྱེས་པར་གྲུབ་ལ། མ་སྐྱེས་པ་ལ་ནམ་མཁའི་མེ་ཏོག་གི་ཕྲེང་བ་ལྟར་ཁྱད་པར་གྱི་ཆོས་འགག་པ་ལ་སོགས་པ་མི་འཐད་པས་སྔར་བཤད་པའི་རྟེན་ཅིང་འབྲེལ་པར་འབྱུང་བ་སྤྲོས་པའི་མཐའ་བརྒྱད་དང་བྲལ་བ་དེ་ཉིད་ལེགས་པར་གྲུབ་པ་ཡིན་ནོ། །གསུམ་པ་ཚུལ་དེ་ལ་རྩོད་པ་སྤང་བ་ལ་ལུང་དང་འགལ་བ་སྤང་བ་དང་། མཐའ་བཞིའི་སྐྱེ་བ་བཀག་པས་ཀུན་རྫོབ་ཏུ་སྐྱེ་བ་མི་འཐད་པའི་རྩོད་པ་སྤང་བ་གཉིས་ལས། དང་པོ་ནི། དེ་ལྟར་རྟེན་འབྲེལ་སྤྲོས་པའི་མཐའ་བརྒྱད་དང་བྲལ་བར་རྣམ་པར་གཞག་ན། མདོ་ལས། མ་རིག་པའི་རྐྱེན་གྱིས་འདུ་བྱེད་རྣམས་ཞེས་པ་ལ་སོགས་པ་རྟེན་ཅིང་འབྲེལ་པར་འབྱུང་བ་ལ་དགག་བྱ་སྐྱེ་བ་ལ་སོགས་པ་ཡོད་པར་གསུངས་པ་དང་འགལ་ལོ་ཞེ་ན། དེ་སྐད་གསུངས་པ་བདེན་མོད་ཀྱི། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །ཅེས་དང་། ཆོས་ཐམས་ཅད་མ་སྐྱེས་པ། མ་འགགས་པ། རང་བཞིན་གྱིས་ཞི་བ་ཞེས་པ་ལ་སོགས་པའང་ཇི་སྟེ་མ་གསུངས། དེའི་ཕྱིར་མདོའི་དགོངས་པ་བཙལ་དགོས་པས་བློ་གྲོས་མི་ཟད་པའི་མདོ་ལས། མདོ་གང་དོན་དམ་བསྒྲུབ་པ་བསྟན་པ་དེ་ནི་ངེས་པའི་དོན་ཅེས་བྱ་ལ། མདོ་གང་ཀུན་རྫོབ་བསྒྲུབ་པ་བསྟན་པ་དེ་ནི་དྲང་བའི་དོན་ཅེས་བྱའོ་ཞེས་གསུངས་པའི་ཚུལ་གྱིས། ཐུབ་པའི་གསུང་རབ་ལ་དྲང་དོན་ངེས་དོན་གཉིས་ཡིན་པ་ལས། སྐྱེ་སོགས་སྟོན་པ་ངེས་དོན་དུ་མ་གྲུབ་སྟེ། སྐྱེ་སོགས་དེ་ཁོ་ནར་བདེན་པ་ལ་རིགས་པའི་གནོད་པ་ཡོད་པའི་ཕྱིར་རོ། །དེའི་ཕྱིར་དྲང་དོན་གྱི་མདོ་ལས་ཀུན་རྫོབ་ཀྱི་སྐྱེ་བ་ལ་སོགས་པ་ཡོད་པར་གསུངས་པས། ཁོ་བོ་ཅག་གི་ངེས་དོན་གྱི་མདོ་སྡེའི་བརྗོད་བྱ་རྟེན་འབྲེལ་དོན་དམ་པར་སྐྱེ་འགག་ལ་སོགས་པའི་སྤྲོས་པ་དང་བྲལ་བར་བཤད་པ་ལ་གནོད་པ་མེད་པ་ཉིད་དེ། ཇི་སྐད་དུ་ཏིང་ངེ་འཛིན་གྱི་རྒྱལ་པོའི་མདོ་ལས། སྟོང་པ་བདེ་བར་གཤེགས་པས་བཤད་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །གང་ལས་སེམས་ཅན་གང་ཟག་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་དང་། ཟླ་བ་གྲགས་པས། མདོ་གང་དེ་ཉིད་མ་ཡིན་བཤད་དོན་ཅན། །དྲང་དོན་གསུངས་པའང་རྟོགས་ནས་དྲང་བྱ་ཞིང་། །སྟོང་ཉིད་དོན་ཅན་ངེས་དོན་ཡང་ཤེས་ཀྱིས། །ཞེས་བཤད་པ་ལྟ་བུའོ། །གཉིས་པ་ནི། བདེན་པ་གཉིས་ཆར་དུ་ཡང་ཁྱོད་ཀྱིས་མཐའ་བཞི་ལས་སྐྱེ་བ་བཀག་ཅིང་། མཐའ་ལྔ་པ་མི་སྲིད་པས་ཁྱོད་ཀྱི་ལྟར་ན་ཀུན་རྫོབ་ཏུའང་སྐྱེ་བ་མི་འཐད་དོ་ཞེ་ན། སྔར་བཤད་པའི་ཚུལ་གྱིས་མཐའ་བཞིར་དཔྱད་ན་ཀུན་རྫོབ་ཏུའང་སྐྱེ་བ་མི་འཐད་པས་རང་རྒྱུད་པས་བརྟགས་པ་ལྟ་བུ་རང་གི་མཚན་ཉིད་དུ་སྐྱེ་བ་མེད་ཀྱང་མ་རིག་པའི་རབ་རིབ་ཀྱིས་བློ་གྲོས་ཀྱི་མིག་ཉམས་པར་བྱས་པ་རྣམས་ལ་རྒྱུ་རྐྱེན་ལ་བརྟེན་ནས་སྐྱེ་བར་སྣང་བ་ཙམ་ལ་ཐ་སྙད་རྒྱུན་མི་གཅད་པར་བྱ་བའི་ཕྱིར་ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་ཞེས་རྣམ་པར་གཞག་སྟེ། ཇི་སྐད་དུ། སློབ་དཔོན་འཕགས་པ་ཀླུ་སྒྲུབ་ཉིད་ཀྱིས། སྡུག་བསྔལ་བདག་གིས་བྱས་པ་དང་། །གཞན་གྱིས་བྱས་དང་གཉི་གས་བྱས། །རྒྱུ་མེད་རྟོག་གེ་པ་ཡིས་འདོད། །ཁྱོད་ཀྱིས་བརྟེན་ནས་འབྱུང་བར་གསུངས། །ཞེས་བཤད་པ་ཡིན་ནོ། །དེ་ལྟར་མཐའ་བཞིའི་སྐྱེ་བ་དགག་པ་སྤྱིར་བསྟན་ནས། ད་ནི་ཕྱོགས་གསུམ་གྱི་སྐྱེ་བ་མི་འཐད་པར་གསལ་བ་དང་། སྐབས་གཞན་དུ་འཕྲོས་ནས་བཀག་པ་ཉིད་ཀྱིས་གོ་ཆོད་པར་དགོངས་ནས་འཐད་པ་མ་གསུངས་ལ། ཅུང་ཟད་འཐད་པའམ་དགག་པ་དཀའ་བར་དགོངས་ནས་བྱེ་བྲག་ཏུ་གཞན་ལས་སྐྱེ་བ་དགག་པ་འཆད་དོ། །དེ་ལ་གཉིས་ཏེ། བསྟན་འཆོས་ལས་གྲགས་པའི་དང་། འཇིག་རྟེན་ལས་གྲགས་པའི་གཞན་ལས་སྐྱེ་བ་དགག་པའོ། །དང་པོ་ལ་རེ་ཞིག་དེའི་ཕྱོགས་སྔ་མ་དགོད་པ་ནི། རང་གི་སྡེ་པ་དག་འདི་སྐད་དུ། མཐའ་གསུམ་ལས་སྐྱེ་བ་དགག་པ་ནི་རིགས་མོད་ཀྱི། གཞན་ལས་སྐྱེ་བ་དགག་པ་ཆེས་ཤིན་ཏུ་མི་རིགས་ཏེ། བཅོམ་ལྡན་ཉིད་ཀྱིས་ཆོས་མངོན་པའི་མདོ་ལས། འབྲས་བུའི་དངོས་པོ་རྣམས་སྐྱེད་པར་བྱེད་པ་འབྲས་བུ་ལས་གཞན་དུ་གྱུར་པའི་རྐྱེན་བཞི་གསུངས་པའི་ཕྱིར་རོ། །དེ་ལ་གྲུབ་པའི་མཐའ་ལས་རྒྱུ་དྲུག་རྐྱེན་བཞི་ཞེས་གསུངས་པ་ནི་སོ་སོ་མ་ཡིན་གྱི། རྒྱུ་ཡི་རྐྱེན་ནི་རྒྱུ་ལྔ་ཡིན། །སེམས་དང་སེམས་བྱུང་སྐྱེས་པ་དག །ཐ་མ་མིན་མཚུངས་དེ་མ་ཐག །དམིགས་པ་ཆོས་རྣམས་ཐམས་ཅད་དེ། །བྱེད་རྒྱུ་ཞེས་བྱ་བདག་པོར་བཤད། །ཅེས་པའི་ཚུལ་གྱིས་རྒྱུ་དྲུག་ཀྱང་སྡུད་པའི་རྐྱེན་རྣམས་ནི་བཞི་སྟེ། སྤྱི་རིགས་འབྲས་བུའི་ངོ་བོ་སྒྲུབ་པར་བྱེད་པ་རྒྱུ་ལྔའམ། མྱུ་གུ་དང་། མིག་ཤེས་ལ་ས་བོན་དང་ཀུན་གཞི་ལ་ཡོད་པའི་དེའི་ས་བོན་ལྟ་བུ་རྒྱུའི་རྐྱེན་དང་། གང་ལ་དམིགས་ནས་སེམས་དང་སེམས་ལས་བྱུང་བ་དེའི་རྣམ་པ་ཅན་དུ་སྐྱེད་པའི་ཡུལ་དམིགས་པའི་རྐྱེན་དང་། རྒྱུད་གཅིག་གི་རིག་པ་སྔ་མ་འགགས་མ་ཐག་པ་ཕྱི་མའི་གོ་འབྱེད་ཅིང་རིག་པ་སྐྱེད་པ་དེ་མ་ཐག་པའི་རྐྱེན་དང་། རྐྱེན་གསུམ་ལས་གཞན་པའི་དངོས་པོ་གང་ཞིག་ཡོད་ན་དེ་འབྱུང་དུ་རུང་བའམ་བྱེད་རྒྱུ་ཞེས་བྱ་བའི་བདག་པོ་ཡང་ནི་སྔ་མ་དེ་དག་བཞིན་འབྲས་བུ་ལ་ཕན་འདོགས་པའི་རྐྱེན་ཡིན་ནོ། །དེ་ལྟ་ན་གང་ཅུང་ཟད་འབྲས་བུ་ལ་ཕན་འདོགས་པའི་རྐྱེན་དུ་གྱུར་བ་ཐམས་ཅད་འདི་བཞིར་འདུས་ལ་འདི་དག་ཏུ་མ་འདུས་པའི་དབང་ཕྱུག་ལ་སོགས་པ་ནི་རྐྱེན་མ་ཡིན་པས་རྐྱེན་ལྔ་པ་ནི་ཡོད་པ་མ་ཡིན་ནོ། །དེས་ན་ཕྱི་ནང་གི་དངོས་པོ་ཐམས་ཅད་གཞན་དུ་གྱུར་པའི་རྐྱེན་བཞི་པོ་དེ་དག་ལས་སྐྱེ་བ་ཡིན་ནོ་ཞེས་ཟེར་རོ། །དེའི་ལན་དེ་ལྟར་གསུངས་མོད་ཀྱི་དེའི་དོན་རིགས་པས་དཔྱད་ན་མི་རུང་བས་ངེས་དོན་མ་ཡིན་པར་དྲང་དོན་ཡིན་ནོ་ཞེས་འཆད་པ་ཡིན་ལ། དེ་ལ་བཞི་སྟེ། སྤྱིར་རྐྱེན་གཞན་དུ་གྱུར་པ་ལས་སྐྱེ་བ་དགག་པ་དང་། བྱ་བ་གཞན་དུ་གྱུར་པ་ལས་སྐྱེ་བ་དགག་པ་དང་། རྐྱེན་གྱི་རྒྱུ་མཚན་སྤྱིར་དགག་པ་དང་། རྐྱེན་བཞི་སོ་སོའི་མཚན་ཉིད་བྱེ་བྲག་ཏུ་དགག་པའོ། །དང་པོ་ནི། དངོས་པོ་རྣམས་ཀྱི་ཞེས་པའི་ཚིགས་སུ་བཅད་པ་གཅིག་སྟེ། དེ་ཡང་ལ་ཞེས་པ་བདུན་པ་གནས་གཞིའི་བྱིངས་ཀྱི་ཚིག་རྐྱེན་ལ་སོགས་པ་ཡོད་པའི་དུས་ན་ཞེས་པ་ཡོད་པའི་བདུན་པ་དང་། རྐྱེན་ལ་སོགས་པ་ལ་ཞེས་གཞིའི་བདུན་པར་བཤད་པའི་ཚུལ་གཉིས་ལས། རིམ་པ་ལྟར་རྒྱུ་འབྲས་རྫས་གཞན་ཉིད་དང་། རྒྱུ་ལས་འབྲས་བུ་སྐྱེ་བ་འགོག་པ་ཡིན་ནོ། །དང་པོ་ནི། མྱུ་གུ་ལ་སོགས་པ་འབྲས་བུའི་དངོས་པོ་རྣམས་ཀྱི་རང་བཞིན་ནི་ཆོས་ཅན། རྐྱེན་ལ་སོགས་པ་སྟེ་རྒྱུ་ས་བོན་དང་རྐྱེན་ཆུ་ལུད་ལ་སོགས་པ་སོ་སོ་བ་དང་འདུས་པ་དག་མ་འགྱུར་བར་ཡོད་པའི་དུས་ན་ཡོད་པ་མ་ཡིན་ཏེ། མ་སྐྱེས་པའི་ཕྱིར་རོ། །དེ་ལྟ་མ་ཡིན་ན་དུས་མཉམ་པ་ལ་ཕན་འདོགས་མེད་པས་འབྲས་བུ་རྒྱུ་མེད་དུ་འགྱུར་རོ། །དེས་ན་རྐྱེན་གྱི་ཚེ་འབྲས་བུ་བདག་གི་དངོས་པོ་ཡོད་པ་མིན་ན་རྐྱེན་དག་གཞན་གྱི་དངོས་པོར་ག་ལ་འགྱུར་ཏེ། ལྟོས་ས་མེད་པའི་ཕྱིར་རིང་པོ་མེད་པའི་ཐུང་ངུའམ། ཕ་རོལ་མེད་པའི་ཚུ་རོལ་བཞིན་ནོ་སྙམ་དུ་དགོངས་པ་སྟེ་དོན་གྱི་ཆ་ནི་སྔར་རྒྱས་པར་བཤད་ཟིན་ཏོ། །བཤད་ཚུལ་གཉིས་པ་ནི། མྱུ་གུ་ལ་སོགས་པ་དངོས་པོ་རྣམས་ཀྱི་རང་བཞིན་ནི་རྐྱེན་ལ་སོགས་པ་སྟེ་རྒྱུ་རྐྱེན་སོ་སོ་བ་དང་འདུས་པ་དག་གམ་དེ་ལས་གཞན་འགའ་ཞིག་ལའང་རུང་སྟེ་སྐྱེ་བའི་སྔ་རོལ་ནས་མཁར་གཞོང་ལ་རྒྱ་ཤུག་ལྟར་ཡོད་པ་མ་ཡིན་ཏེ། དེ་དག་ལ་སྣང་རུང་མ་དམིགས་པའི་ཕྱིར་དང་། གལ་ཏེ་ཡོད་ནའང་དེ་དག་ལས་སྐྱེ་བ་དོན་མེད་པའི་ཕྱིར་རོ། །དེས་ན་རྐྱེན་ལ་སོགས་ལ་འབྲས་བུའི་བདག་གི་དངོས་པོ་ཡོད་པ་མིན་ན། དེ་རྐྱེན་ལ་སོགས་པ་གཞན་ལས་འབྱུང་ཞིང་སྐྱེ་བར་ག་ལ་འགྱུར་ཏེ། བྱེ་མ་དག་ལས་ཏིལ་མར་བཞིན། །ཞེས་པ་སྟེ། ཁྱབ་པ་ནི། ཇི་སྟེ་དེ་ནི་མེད་པར་ཡང་། །ཞེས་འཆད་པར་འགྱུར་རོ། །འདིར་བྷ་བྱ་ཞེས་པའི་སྐད་ཀྱི་བྱིངས་དངོས་པོ་དང་འབྱུང་བ་གཉིས་ལ་འཇུག་པས་བཤད་ཚུལ་སྔ་མ་ལྟར་ན་དངོས་པོ་དང་། ཕྱི་མ་ལྟར་ན་འབྱུང་བར་བཤད་པ་ཡིན་ནོ། །འདི་ལ་སློབ་དཔོན་བྷ་བྱས་ཕྱེད་སྔ་མས་བདག་སྐྱེ་འགོག་པ་དང་། ཕྱེད་ཕྱི་མས་གཞན་སྐྱེ་འགོག་པར་འཆད་དོ། །གཉིས་པ་ནི། ཉན་ཐོས་བྱེ་བྲག་ཏུ་སྨྲ་བ་དག་གཞན་དུ་གྱུར་པའི་རྐྱེན་ཉིད་ལས་སྐྱེ་བ་མ་ཡིན་གྱི་འོན་ཀྱང་རྐྱེན་གྱིས་བསྒྲུབས་པའི་སྐྱེ་བའི་བྱ་བ་དོན་གཞན་ལས་སྐྱེ་བ་ཡིན་ནོ་སྙམ་ན། དེ་ལྟ་ན་བྱ་བ་རྐྱེན་གྱུར་ལྡན་པའམ་མི་ལྡན་པ་ལས་སྐྱེ། དང་པོ་ལྟར་ན། འབྲས་བུ་སྐྱེས་པ་ལ་དེ་སྐྱེད་པའི་བྱ་བ་དོན་མེད་ཅིང་། མ་སྐྱེས་པ་ལ་ནམ་མཁའི་མེ་ཏོག་ལྟར་འབྲས་བུ་སྐྱེ་བའི་བྱ་བའི་རྟེན་མེད་པས་སྐྱེ་བའི་བྱ་བ་མེད་ལ། སྐྱེས་མ་སྐྱེས་ལས་མ་གཏོགས་པའི་སྐྱེ་བཞིན་པ་མེད་པས་སྐྱེ་བཞིན་པ་ལའང་སྐྱེ་བའི་བྱ་བ་མེད་པའི་ཕྱིར་བྱ་བ་ཉིད་དུས་གསུམ་དུ་དཔྱད་ན་མེད་པས་བྱ་བ་རྐྱེན་དང་ལྡན་པ་མེད་ཅེས་པའོ། །གཉིས་པ་ལྟར་ན། རྒྱུ་མེད་པས་མ་དཔྱད་པ་སྣང་ངོ་ཙམ་དུ་ཡང་རྐྱེན་དང་མི་ལྡན་བྱ་བ་མེད་ཅེས་པའོ། །འོ་ན་རྐྱེན་ཉིད་ཀྱིས་སྐྱེད་པར་བྱེད་དོ་སྙམ་པ་ལ། དེ་ཡང་འབྲས་བུ་སྐྱེད་པའི་བྱ་བ་དང་མི་ལྡན་པ་ནམ་མཁའི་མེ་ཏོག་ལྟར་རྐྱེན་གྱི་རྣམ་འཇོག་གི་རྒྱུ་མེད་པས་རྐྱེན་ཉིད་མ་ཡིན་ལ། འོན་ཏེའམ་གལ་ཏེ་ན་བྱ་བ་དང་ལྡན་པའི་རྐྱེན་ཡོད་ན་དེས་བསྐྱེད་པར་འགྱུར་བ་ཞིག་ན། དེ་ཡང་མེད་དེ་འབྲས་བུ་སྐྱེས་མ་སྐྱེས་སྐྱེ་བཞིན་པ་ལ་སྐྱེད་པའི་བྱ་བ་མི་འཐད་པར་བཤད་ཟིན་པའི་ཕྱིར་རོ། །གསུམ་པ་ནི། འདི་སྙམ་དུ་དེ་ལྟར་དཔྱད་པས་ཅི་བྱ། ཇི་སྐད་བཤད་པའི་མིག་དང་གཟུགས་ལ་སོགས་པའི་རྐྱེན་བཞི་པོ་འདི་དག་ལ་བརྟེན་ནས་རྣམ་ཤེས་དང་མྱུ་གུ་ལ་སོགས་པ་སྐྱེ་བས་ན་དེའི་ཕྱིར་འདི་དག་དེའི་རྐྱེན་ཞེས་བརྗོད་ཅིང་གྲགས་སོ་ཞེ་ན། དེ་ལྟ་ནའང་རྐྱེན་དེ་དག་ལས་འབྲས་བུ་སྐྱེ་བ་ཉིད་དུ་མི་འགྲུབ་སྟེ། མཐུན་རྐྱེན་གྱི་ཚོགས་པ་མ་ཚང་བའམ། འགལ་རྐྱེན་གྱིས་ཆོད་པས་རྐྱེན་དེ་དག་ལས་ཇི་སྲིད་འབྲས་བུ་དེ་མི་སྐྱེ་བ་དེ་སྲིད་དུ་རྐྱེན་གྱི་རྣམ་འཇོག་གི་རྒྱུ་སྐྱེད་པའི་བྱ་བ་དང་མི་ལྡན་པས་མིག་ཤེས་ལ་རྣ་བ་དང་སྒྲ་ལྟར་བཞི་པོ་འདི་དག་རྐྱེན་མིན་ཇི་ལྟར་མིན་ཏེ་རྐྱེན་མ་ཡིན་པ་ཉིད་ཡིན་ལ། བྱེ་མ་ལས་ཏིལ་མར་ལྟར་རྐྱེན་མིན་ལས་ཕྱིས་ཀྱང་འབྲས་བུ་སྐྱེ་བར་མི་རིགས་པའི་ཕྱིར་རོ། །གལ་ཏེ་དེ་དག་སྔར་འབྲས་བུ་དེ་སྐྱེད་པའི་རྐྱེན་མ་ཡིན་ཀྱང་ཕྱིས་རྐྱེན་འགའ་ཞིག་ལས་དེ་དངོས་སུ་སྐྱེད་པའི་རྐྱེན་དུ་འགྱུར་རོ་ཞེ་ན། རྐྱེན་གཞན་གཉིས་པ་དེ་སྔར་རྐྱེན་དང་པོ་འབྲས་བུ་དངོས་སུ་སྐྱེད་པར་བྱེད་པའི་རྐྱེན་མ་ཡིན་པས་ཕྱིས་ཀྱང་དེ་དེ་ལྟར་བྱེད་པའི་རྐྱེན་དུ་མི་འཐད་ལ། དེ་ལའང་དེ་ལྟར་བྱེད་པའི་རྐྱེན་གཞན་གསུམ་པ་འདོད་ན་དེ་ལའང་རྐྱེན་གཞན་བཞི་པ་དགོས་པས་ཐུག་པ་མེད་པར་འགྱུར་རོ་ཞེས་འགྲེལ་པས་འཆད་དོ། །གཙང་པ་་་་་་ཁ་ཅིག་འབྲས་བུ་སྐྱེ་བའི་དུས་ན་སྐྱེད་པའི་བྱ་བ་དང་ལྡན་པས་རྐྱེན་ཡིན་ནོ་སྙམ་ན། དེའི་ཚེ་རྐྱེན་ལ་སྐྱེད་པའི་བྱ་བ་ཡོད་ན་འབྲས་བུ་ལ་སྐྱེ་བའི་བྱ་བ་ཡོད་པར་འགྱུར་ལ། བྱ་བ་དང་ལྡན་ན་དངོས་པོར་གྲུབ་པས་རྐྱེན་མི་དགོས་སོ་ཞེས་འཆད་དོ། །དོན་དེ་ཉིད་འབྲས་ཕྱོགས་ནས་དཔྱད་པ་ནི། ཡང་རྐྱེན་དེ་དག་གིས་འབྲས་བུ་སྐྱེད་པར་བྱེད་ན་ཅི་འབྲས་བུ་སྔར་མེད་པའམ་ཡོད་པ་ཞིག་སྐྱེད་གྲང་། དེ་ལ་འབྲས་བུ་ཡོད་དམ་མེད་པའི་དོན་ལ་ཡང་། རྐྱེན་ནི་རུང་བ་མ་ཡིན་ཏེ་ཞེས་པ་རྣལ་མའི་དམ་བཅའ་བའོ། །དེ་བསྒྲུབ་པ་ནི། འབྲས་བུ་ཡོད་པ་མ་ཡིན་པ། །རྒྱུ་ཡི་རྒྱུ་ཉིད་ཡོད་མིན་པས། །ཞེས་པའི་ཚུལ་གྱིས་རྒྱུ་ཉིད་དུ་འཇོག་པ་འབྲས་བུ་ལ་ལྟོས་པས་འབྲས་བུ་མེད་ན་བུ་མེད་པའི་ཕ་ལྟར་གང་གི་རྐྱེན་དུ་འགྱུར་ཞིང་། འབྲས་བུ་ཡོད་ན་མཁར་གཞོང་ན་ཡོད་པའི་རྒྱ་ཤུགས་ལྟར་གྲུབ་ཟིན་བསྒྲུབ་མི་དགོས་པས་དེ་སྒྲུབ་པའི་རྐྱེན་གྱིས་ཅི་ཞིག་བྱ་ཞེས་པའོ། །བཞི་པ་ནི། དེ་ལྟ་ནའང་བཅོམ་ལྡན་འདས་ཀྱིས་སྒྲུབ་པར་བྱེད་པ་ནི་རྒྱུའོ་ཞེས་པ་ལ་སོགས་པ་རྐྱེན་བཞི་སོ་སོའི་མཚན་ཉིད་གསུངས་པས་དེ་དག་རང་བཞིན་དུ་ཡོད་པ་ཉིད་དོ་ཞེ་ན། དེ་དག་རིགས་པས་མི་འཐད་པས་ངེས་དོན་དུ་གསུངས་པ་མ་ཡིན་ནོ། །ཇི་ལྟར་མི་འཐད་པའི་ཚུལ་ལ་བཞི་ལས། དང་པོ་རྒྱུའི་རྐྱེན་གྱི་མཚན་ཉིད་མ་འཐད་པ་ནི། གལ་ཏེ་བསྒྲུབ་བྱ་འབྲས་བུ་འགའ་ཞིག་འགྲུབ་ན་དེའི་ངོ་བོ་སྒྲུབ་པར་བྱེད་པའི་རྒྱུའི་རྐྱེན་ཡོད་པར་འགྱུར་བ་ཞིག་ན་བསྒྲུབ་མི་དགོས་པ་དང་། སྒྲུབ་པར་མི་ནུས་པ་དང་། འགལ་ཞིང་གཉི་ག་ལ་བཀོད་པའི་སྐྱོན་དུ་འགྱུར་བས། རིམ་པ་ལྟར་གང་ཚེ་བསྒྲུབ་བྱ་འབྲས་བུའི་ཆོས་ནི་སྔར་ནས་ཡོད་པ་དང་། སྔར་མེད་པ་དང་། ཡོད་མེད་གཉི་ག་ཡིན་པ་མི་འགྲུབ་པ་དེའི་ཚེ། ཇི་ལྟར་ན་འབྲས་བུའི་ངོ་བོ་སྒྲུབ་པར་བྱེད་པའི་རྒྱུ་ཞེས་བྱ་སྟེ་སྒྲུབ་བྱེད་ཀྱི་རྒྱུ་མ་གྲུབ་པ་དེ་ལྟ་ཡིན་ན། རྒྱུའི་རྐྱེན་གྱི་མཚན་ཉིད་ཡོད་པས་དེ་ཡོད་དོ་ཞེས་སྨྲ་བ་དེ་མི་རིགས་སོ་ཞེས་པའོ། །གཉིས་པ་དམིགས་པའི་རྐྱེན་གྱི་མཚན་ཉིད་དགག་པ་ལ། དམིགས་པ་དང་བཅས་པའི་ཆོས་གང་དག་ཅེ་ན། སེམས་དང་སེམས་ལས་བྱུང་བ་ཐམས་ཅད་དོ་ཞེས་པའི་ཚུལ་གྱིས་དམིགས་བྱེད་སེམས་དང་སེམས་བྱུང་དམིགས་བྱའི་རྐྱེན་ལས་སྐྱེ་བར་རྟོག་ན། ཅི་དམིགས་བྱེད་ཡོད་པའམ། མེད་པ་ལ་དམིགས་བྱའི་རྐྱེན་རྟོག དང་པོ་འགོག་པ་ནི། ཕྱེད་སྔ་ཕྱི་གོ་རིམ་བཟློག་སྟེ་ཅི་སྟེ་འབྲས་བུ་སེམས་དང་སེམས་ལས་བྱུང་བ་ཡོད་པའི་ཆོས་ནི་ཞེས་པ་ཆོས་ཅན་ནོ། །དེ་དམིགས་པའི་རྐྱེན་ལ་ལྟོས་པ་ཡོད་པར་ག་ལ་འགྱུར་ཏེ། དམིགས་མེད་ན་སྟེ་དམིགས་བྱ་མེད་པའི་སྔར་ནས་ཡོད་ཟིན་པའི་ཕྱིར་རོ་ཞེས་པའོ། །དེས་ན་དམིགས་བྱེད་ཡེ་ནས་ཡོད་པའི་ཆོས་འདི་དམིགས་པའི་རྐྱེན་མེད་པ་ཁོ་ན་ལ་ཁྱོད་ཀྱི་རང་དགས་དམིགས་བྱའི་རྐྱེན་དང་བཅས་པར་ཉེ་བར་བསྟན་པར་ཟད་དོ་ཞེས་བྱ་བའོ། །མེད་པའི་དམིགས་རྐྱེན་འགོག་པ་ནི། ཡོད་པ་ས་དེའི་སྒྲ་ཡིན་པར་བྱས་ལ་གོ་རིམ་བཞིན་འབྲས་བུ་དམིགས་བྱེད་མེད་པའི་ཆོས་འདི་དམིགས་བྱའི་རྐྱེན་མེད་པ་ཁོ་ན་ཡིན་པར་གྱུར་པ་ལ་ཁྱེད་ཀྱིས་དམིགས་པའི་རྐྱེན་དང་བཅས་པར་བསྟན་པ་ཡིན་ནོ་ཞེས་པ་ལ། དེ་ཉིད་ཅི་སྟེ་ཞེ་ན། ཆོས་ནི་དམིགས་མེད་ན་སྟེ། དམིགས་པར་བྱེད་པའི་ཆོས་མེད་པའི་ཕྱིར་ནམ་མཁའི་མེ་ཏོག་ལྟར་དེའི་དམིགས་བྱ་ཡོད་པར་ག་ལ་འགྱུར་ཞེས་པའོ། །སློབ་དཔོན་བྷ་བྱ་ནི་དམིགས་བྱེད་སྔར་ནས་ཡོད་པའི་ཆོས་ནི་དམིགས་བྱ་ལ་ལྟོས་པ་མེད་པ་ཁོ་ན་ལ་ཁྱོད་ཀྱིས་ཡོད་པར་བསྟན་པར་ཟད་ལ། ཅི་སྟེ་དམིགས་བྱེད་ཀྱི་ཆོས་མེད་ན་དེའི་དམིགས་བྱ་ཡང་ག་ལ་ཡོད་ཅེས་ཕྱེད་སྔ་ཕྱི་གཉིས་ཀྱིས་རིམ་པ་ལྟར་དམིགས་བྱེད་ཡོད་པ་དང་མེད་པའི་དམིགས་རྐྱེན་འགོག་པར་འཆད་དོ། །གསུམ་པ་དེ་མ་ཐག་པའི་རྐྱེན་གྱི་མཚན་ཉིད་དགག་པ་ལ། རྒྱུ་འགགས་མ་ཐག་པ་འབྲས་བུ་འབྱུང་བའི་དེ་མ་ཐག་པའི་རྐྱེན་ཡིན་མོད་ཀྱི། དེ་ལྟ་ནའང་མྱུ་གུ་ལ་སོགས་པ་འབྲས་བུའི་ཆོས་རྣམས་སྐྱེས་པ་མ་ཡིན་ན་སྟེ་མ་སྐྱེས་པ་དེ་སྲིད་དུ། ས་བོན་ལ་སོགས་པ་རྒྱུའི་ཆོས་རྣམས་འགག་པ་འཐད་པར་མི་འགྱུར་རོ། །འབྲས་བུ་མ་སྐྱེས་པར་རྒྱུ་མི་འགག་པ་དེའི་ཕྱིར་འབྲས་བུ་སྐྱེ་བ་ལ་རྒྱུ་འགག་པ་སྔོན་དུ་མ་སོང་བས་དེ་མ་ཐག་པའི་རྐྱེན་མི་རིགས་ལ། འོན་ཏེ་འབྲས་བུ་མ་སྐྱེས་པར་རྒྱུ་འགགས་ནའང་འགགས་པ་མེད་པ་ཡིན་པས་འབྲས་བུ་ཕྱི་མ་སྐྱེ་བའི་རྐྱེན་ཡང་གང་ཞིག་ཡིན་ལ། འབྲས་བུ་ཕྱི་མ་སྐྱེས་པའི་སྟོབས་ཀྱིས་རྒྱུ་སྔ་མ་འགག་པ་ཡིན་པས་རྒྱུ་སྔ་མ་འགག་པའི་རྐྱེན་ཡང་གང་ཞིག་ཡིན་ཞེས་པའོ། །ཡང་ན་སྔར་བཀག་པའི་ཚུལ་གྱིས་རྒྱུའི་ཆོས་རྣམས་ཉིད་སྐྱེ་བ་མེད་པས་འགག་པར་མི་འཐད་པས་དེ་མ་ཐག་པའི་རྐྱེན་མི་རིགས་པ་དང་། མ་སྐྱེས་པར་འགགས་ནའང་འབྲས་བུ་སྐྱེ་བ་དང་རྒྱུ་འགག་པའི་རྐྱེན་ཡང་གང་ཞིག་ཡིན་ཅེས་བཤད་པར་བྱའོ། །བཞི་པ་བདག་པོའི་རྐྱེན་གྱི་མཚན་ཉིད་དགག་པ་ནི། བདག་རྐྱེན་གྱི་མཚན་ཉིད་རྐྱེན་གསུམ་ལས་གཞན་པའི་དངོས་པོ་འདི་ཡོད་པས་ན་འབྲས་བུ་འདི་འབྱུང་ཞེས་བྱ་བ་དེ་ནི་འཐད་པ་མ་ཡིན་ཏེ། གང་གི་ཕྱིར་ཡོད་པ་ཉིད་གྲུབ་པའམ་ཡོད་པ་མིན་ན་ཞེས་དང་། དེའི་ཡང་འཐད་པ་དངོས་པོ་རྣམས་རྟེན་ཅིང་འབྲེལ་པར་འབྱུང་བ་ཡིན་པས་གཟུགས་བརྙན་ལྟར་རང་བཞིན་མེད་པའི་ཕྱིར་རོ་ཞེས་པའོ། །གལ་ཏེ་ཕ་རོལ་དངོས་པོ་སྨྲ་བ་ལྟ་བུ་རང་བཞིན་མེད་པར་མ་གྲུབ་པ་ལ་རྟགས་མི་འགྲུབ་ཅིང་། གྲུབ་པ་ལ་རང་བཞིན་ཙམ་ཁེགས་པ་ཉིད་ཀྱིས་བདག་རྐྱེན་གྱི་རང་བཞིན་ཡང་ཁེགས་པས་དེ་འགོག་པ་ལ་རྟགས་དོན་མེད་པར་འགྱུར་རོ་ཞེ་ན། སྔར་བཤད་པ་ལྟར་ཕ་རོལ་རང་བཞིན་མེད་པར་མ་གྲུབ་པ་ལ་དེ་རྟེན་འབྲེལ་གྱི་རྟགས་ཀྱིས་བསྒྲུབ་ལ། རྟགས་དེས་རང་བཞིན་ཙམ་ཁེགས་པ་ན་བྱེ་བྲག་བདག་རྐྱེན་ལས་སྐྱེ་བའི་རང་བཞིན་གྱི་དོན་ཁེགས་ཀྱང་ཤིང་བཀག་པས་ཤ་པ་འགོག་པ་ལྟར་དེའི་ཐ་སྙད་འགོག་པ་ལ་རྟགས་སུ་བསྟན་པ་མི་འགལ་བ་དང་། རྣམ་པ་གཅིག་ཏུ་ན་འདི་གཞན་གྱི་སྒྲུབ་བྱེད་འགོག་པ་ཡིན་ཏེ། གཞན་དག་བདག་རྐྱེན་གྱི་མཚན་ཉིད་ཡོད་པས་རྐྱེན་ལས་སྐྱེ་བ་ཡོད་དེ་ཞེས་རྒོལ་བ་ལ། ཁོ་བོ་ཅག་དངོས་པོ་རང་བཞིན་མེད་པར་སྨྲ་བའི་ཕྱོགས་ལ་དེའི་མཚན་ཉིད་མ་གྲུབ་བོ་ཞེས་བསྟན་པ་ཡིན་པས་སྐྱོན་མེད་དོ། །ད་ནི་འཇིག་རྟེན་ལ་གྲགས་པའི་གཞན་སྐྱེ་དགག་པ་ལ། འཇིག་རྟེན་པ་དང་རྟོག་གེ་པ་ཁ་ཅིག་གཞུང་ལུགས་ལ་མ་བརྟེན་པར་མྱུ་གུ་དང་སྣམ་བུ་ལ་སོགས་པ་རང་ལས་གཞན་པའི་ས་བོན་དང་ས་དང་སྣལ་མ་ཐག་གཟངས་ལ་སོགས་པ་ལས་སྐྱེ་བར་མཐོང་བས་གཞན་ལས་སྐྱེ་བ་ཡོད་དོ་ཞེས་སྨྲའོ། །དེའི་ལན་རྨི་ལམ་ལྟར་ཐ་སྙད་པའི་ཤེས་པ་འཁྲུལ་བས་དེ་ལྟར་མཐོང་བ་ཡིན་གྱི། དཔྱད་ན་གཞན་དེ་དག་ལས་སྐྱེ་བ་མེད་དོ་ཞེས་འཆད་པ་ལ་གསུམ་སྟེ། འབྲས་བུ་རྐྱེན་ལ་ཡོད་མེད་སྐྱེ་བ་མི་འཐད་པ་དང་། རྐྱེན་གྱི་རང་བཞིན་ཡིན་མིན་སྐྱེ་བ་མི་འཐད་པ་དང་། དེས་གྲུབ་པའི་དོན་ཏོ། །དང་པོ་ནི། འབྲས་བུ་དེ་དག་རྐྱེན་ལ་ཡོད་པའམ་མེད་པ་ཞིག་སྐྱེ་གྲང་། དང་པོ་ལྟར་ན། རྐྱེན་དེ་དག་ལ་འབྲས་བུ་དེ་ཡོད་ན་དེ་ལས་སྐྱེ་བར་འགྱུར་བ་ཞིག་ན། རྐྱེན་དེ་རྣམས་ཉིད་སོ་སོ་བ་ལ་འབྲས་བུ་འདོད་པ་དེ་དག་ནི་མེད་པ་ཉིད་དེ་འབྲས་བུ་རྐྱེན་དུ་མ་ལ་ཡོད་པས་དུ་མར་འགྱུར་བའི་ཕྱིར་དང་། སྣང་རུང་མ་དམིགས་པའི་ཕྱིར་རོ། །རྐྱེན་དེ་དག་རྣམས་འདུས་པ་ལ་ཡང་མེད་པ་ཉིད་དེ་རེ་རེ་བ་ལ་མེད་པའི་ཕྱིར་དང་། རྐྱེན་དུ་མ་འདུས་པ་ལ་ཡོད་པ་ཉིད་ཀྱིས་རྐྱེན་རེ་རེ་ལ་འབྲས་བུ་དེ་ཡོད་མེད་ཀྱི་ཆ་གཉིས་གཉིས་དགོས་ལ། དེའི་གང་ཡོད་པའི་ཆ་སྐྱེད་ཀྱི་མེད་པའི་ཆ་མི་སྐྱེད་པས་འབྲས་བུ་གཅིག་རྐྱེན་རེ་རེའི་ཆ་ཤས་ཀྱི་བསྐྱེད་བྱར་འགྱུར་བའི་ཕྱིར་རོ། །གཉིས་པ་ལྟར་ན་འབྲས་བུ་མྱུ་གུའམ། སྣམ་བུ་དེ་ནི་རྐྱེན་ས་བོན་དང་སྣལ་མ་ལ་སོགས་པ་ལས་ཇི་ལྟར་སྐྱེ་སྟེ་སྐྱེ་བ་མེད་དོ་ཞེས་པའི་དམ་བཅའ་ལ། རྐྱེན་རྣམས་ལ་ནི་གང་མེད་པ་སྟེ། རྐྱེན་དེ་རྣམས་ལ་མེད་པའི་ཕྱིར་བྱེ་མ་ལས་ཏིལ་མར་བཞིན་ཅེས་པ་རྟགས་སུ་བལྟའོ། །ཁྱབ་པ་མ་གྲུབ་ཅེས་ནི་བརྗོད་པར་མི་ནུས་ཏེ། ཅི་སྟེ་འབྲས་བུ་མྱུ་གུ་དང་སྣམ་བུ་དེ་ནི་རྐྱེན་ས་བོན་དང་སྣལ་མ་ལ་སོགས་པ་ལ་མེད་པར་ཡང་རྐྱེན་དེ་དག་ལས་སྐྱེ་བར་གྱུར་ན། རྐྱེན་མ་ཡིན་པ་མེ་དང་འཇག་མ་ལ་སོགས་པ་དག་ལས་ཀྱང་འབྲས་བུ་དེ་དག་རྒྱུ་མཚན་ཅི་ཡི་ཕྱིར་ན་སྐྱེ་བར་མི་འགྱུར་ཏེ་སྐྱེ་བར་འགྱུར་རོ་ཞེས་པ་ལ་འབྲས་བུ་མེད་པ་ཉིད་དུ་མཚུངས་པའི་ཕྱིར་རོ་ཞེས་པའི་རྟགས་དོན་གྱིས་བལྟའོ། །དེའི་ཁྱབ་པ་ནི་རྒྱུ་མཚན་མཚུངས་པའི་འགོ་སྙོམས་ཏེ་དེ་ཡང་རྒྱུ་མཚན་ཅིའི་ཕྱིར་ཅེས་པས་མེད་པར་མཚུངས་པ་ལ་ཡང་དག་པར་སྐྱེ་མི་སྐྱེའི་ཁྱད་པར་གྱི་རྒྱུ་མཚན་དྲི་བ་མཛད་པ་ཡིན་པས། དེ་ལ་སྣང་བ་དང་། ནུས་པ་དང་། ཆོས་ཉིད་ལན་དུ་མི་རུང་བའི་ཚུལ་སྔར་བཤད་པ་ལྟར་ཤེས་པར་བྱའོ། །གཉིས་པ་ནི། ཡང་འབྲས་བུ་རྐྱེན་གྱི་རང་བཞིན་ཡིན་པའམ་མ་ཡིན་པ་ཞིག་རྐྱེན་ལས་སྐྱེ། དེ་ལ་གྲངས་ཅན་པ་དག་མྱུ་གུ་དང་སྣམ་བུ་ལ་སོགས་པ་ས་བོན་དང་སྣལ་མ་ལ་སོགས་པའི་རང་བཞིན་ཉིད་ཡིན་པ་སྐྱེ་བས་འབྲས་བུ་རྐྱེན་ལ་ཡོད་དམ་མེད་སྙམ་པའི་བསམ་པའང་མི་འཇུག་གོ་སྙམ་ན། རྐྱེན་ས་བོན་སྣལ་མ་ལ་སོགས་པ་དེ་དག་ལ་རང་བཞིན་ཡོད་ན་འབྲས་བུ་ཡང་རྐྱེན་དེ་དག་གི་རང་བཞིན་དུ་འགྱུར་བ་ཞིག་ན། རྐྱེན་དེ་དག་རྣམས་ཀྱང་བདག་གི་ངོ་བོའམ་རང་བཞིན་དུ་ཡོད་པ་མིན་ཏེ། གང་ཕྱིར་འདུས་ལས་མ་གཏོགས་པ། །དངོས་པོ་བློ་ཡིས་མི་ཟིན་པ། །ཞེས་པའི་ཚུལ་གྱིས་ཕྱོགས་བཅུའི་དང་། སྔ་ཕྱི་གཉིས་ཀྱི་དབུས་ན་གནས་པ་ཉིད་ཀྱིས་ཕྱོགས་བཅུ་དང་སྔ་ཕྱི་གཉིས་ལ་ལྟ་བའི་ཡུལ་དུས་ཀྱི་ཆ་དུ་མ་ཡོད་དགོས་པས་ཆ་ཤས་ཀྱི་རང་བཞིན་ནམ། རང་གི་ཆ་ཤས་ལ་བརྟེན་ནས་བཏགས་པ་ཙམ་ཡིན་པའི་ཕྱིར་རོ། །དེས་ན་རྐྱེན་རྣམས་ཆོས་ཅན། འབྲས་བུ་གང་ཡིན་པ་དེ་ནི་ཇི་ལྟར་ན་རྐྱེན་གྱི་རང་བཞིན་ཡིན་ཏེ། མ་ཡིན་ནོ་ཞེས་པ་ལ། རྐྱེན་རྣམས་ཉིད་བདག་དངོས་མིན་ལས་ཏེ་རང་བཞིན་དུ་མ་གྲུབ་པའི་ཕྱིར་མོ་གཤམ་གྱི་བུ་བཞིན་ནོ་ཞེས་རྟགས་སུ་སྦྱར་རོ། །ཡང་རང་གི་སྡེ་པ་དག་འབྲས་བུ་རྐྱེན་དེ་དག་གི་རང་བཞིན་མ་ཡིན་པ་ཞིག་རྐྱེན་དེ་དག་ལས་སྐྱེའོ་སྙམ་ན། རྐྱེན་མིན་རང་བཞིན་འབྲས་བུ་ནི་ཡོད་མིན་ཏེ། མྱུ་གུ་དང་སྣམ་བུ་ལ་སོགས་པ་རྐྱེན་ས་བོན་དང་སྣལ་མའི་རང་བཞིན་དུ་མེད་ན་རྐྱེན་མ་ཡིན་པ་མེ་དང་འཇག་མ་ལ་སོགས་པའི་རང་བཞིན་དུ་འགལ་བའི་ཕྱིར་རོ་ཞེས་པའམ། ཡང་ན་རང་བཞིན་གཞན་དུ་གྲུབ་པ་རྐྱེན་ལ་ལྟོས་པ་དོན་མེད་པས་རྒྱུ་མེད་དུ་འགྱུར་བའི་ཕྱིར་རོ་ཞེས་བཤད་པར་བྱའོ། །གསུམ་པ་ནི། གལ་ཏེ་འབྲས་བུ་མེད་པར་རྐྱེན་ལས་སྐྱེ་ན་རྐྱེན་མ་ཡིན་པ་ལས་ཀྱང་སྐྱེ་བར་འགྱུར་རོ་ཞེས་ཁྱོད་ཉིད་ཀྱིས་སྨྲས་པ་ཡིན་ལ། དེས་ན་རྐྱེན་དང་རྐྱེན་མིན་གྱི་ངེས་པ་ཡོད་པས་དེའི་ལྟོས་ས་འབྲས་བུའང་ཡོད་དོ་སྙམ་ན། ཁོ་བོ་ཅག་གིས་དེ་སྐད་དུ་བརྗོད་མོད་ཀྱི་དེ་ཁྱེད་ཉིད་དམ་འཇིག་རྟེན་ལ་གྲགས་པ་ཙམ་གྱི་དབང་དུ་བྱས་པ་ཡིན་གྱི་རྣམ་པར་དཔྱད་ན་འབྲས་བུ་རྐྱེན་ལ་ཡོད་མེད་དང་། རྐྱེན་གྱི་རང་བཞིན་ཡིན་མིན་སྐྱེ་བ་བཀག་པའི་ཚུལ་གྱིས་འབྲས་བུ་མེད་པས་ན་དེ་ལ་ལྟོས་པའི་རྐྱེན་མིན་དང་རྐྱེན་ཡོད་པར་ག་ལ་འགྱུར་ཞེས་པའོ། །དེ་ལྟར་དེ་དག་གིས་གཞུང་བཤད་ནས། གསུམ་པ་དེ་དག་གི་དོན་བསྡུ་བ་ནི། དེ་ལྟར་ན་རབ་ཏུ་བྱེད་པ་འདིར་རྐྱེན་གཞན་དུ་གྱུར་པ་ལས་དང་། འབྲས་བུའི་ངོ་བོ་ཡོད་མེད་དང་། རྐྱེན་ལ་ཡོད་མེད་དང་། རྐྱེན་གྱི་ངོ་བོ་ཡིན་མིན་རྐྱེན་གཞན་ལས་སྐྱེ་བ་བཀག་པའི་སྒོ་ནས་གཞན་ལས་སྐྱེ་བ་བཀག་ཅིང་། དེ་གཙོ་བོར་བྱས་པའི་མཐའ་བཞིའི་སྐྱེ་བ་སྤྱིར་བཀག་པ་ཡིན་ནོ། །དེའི་ཕྱིར་རབ་ཏུ་བྱེད་པ་འདིས་དངོས་སུ་སྐྱེ་བ་མེད་པ་ལ་ཀླན་ཀ་སྤོང་ཞིང་ཆོས་རྣམས་ཡང་དག་པར་སྐྱེ་བའི་སྤྲོས་པ་མེད་དགག་དང་། བརྟེན་ནས་སྐྱེ་བར་སྣང་བ་ཀུན་རྫོབ་པར་གྲུབ་ལ། མ་སྐྱེས་པའི་ཆོས་མི་འཐད་པས་ཤུགས་ལ་ཆོས་ཐམས་ཅད་ཡང་དག་པར་བདེན་པའི་སྤྲོས་པ་མེད་དགག་དང་། ཇི་ལྟར་སྣང་བ་སྒྱུ་མ་ལྟ་བུ་ཀུན་རྫོབ་ཏུ་གྲུབ་པས་འདིའི་དགོས་པ་བདེན་པ་གཉིས་ཇི་ལྟ་བ་བཞིན་རྟོགས་པའི་ཤེས་རབ་སྐྱེད་པ་ཡིན་ནོ། །དོན་འདི་ནི་མདོ་ལས་ཀྱང་གསུངས་ཏེ། ཇི་སྐད་དུ་འཕགས་པ་སཱ་ལུ་ལྗང་པ་ལས། ས་བོན་གྱི་རྒྱུ་ལས་འབྱུང་བའི་མྱུ་གུ་དེ་ཡང་སྐྱེ་བ་ན་བདག་གིས་མ་བྱས་གཞན་གྱིས་མ་བྱས་གཉི་ག་ལས་མ་ཡིན་རྒྱུ་མེད་པར་མ་ཡིན་དབང་ཕྱུག་ལས་མ་ཡིན་དུས་ལས་མ་ཡིན་གྱི་འོན་ཀྱང་བརྟེན་ནས་སྐྱེ་བར་འགྱུར་རོ། །ཞེས་གསུངས་སོ། །དབུ་མ་རྩ་བའི་འགྲེལ་པ་འཐད་པའི་རྒྱན་ཅེས་བྱ་བ་ལས། རྐྱེན་བརྟག་པ་ཞེས་བྱ་བ་རབ་ཏུ་བྱེད་པ་དང་པོའི་རྣམ་པར་བཤད་པའོ།།  །།འགྲོ་འོང་བརྟག་པ་ལའང་སྔ་མ་ལྟར་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། གཟུགས་ནི་གང་ནས་ཀྱང་འོང་བ་མེད། གང་དུ་ཡང་འགྲོ་བ་མེད། གར་ཡང་གནས་པར་འགྱུར་བ་མེད་དོ་ཞེས་དང་། འཕགས་པ་དཀོན་མཆོག་བརྩེགས་པ་ལས། ཚེ་དང་ལྡན་པ་དག གང་དུ་འདོང་། གང་ནས་ལྷགས། བཙུན་པ་རབ་འབྱོར་གང་དུ་ཡང་འགྲོ་བ་མེད་པ་དང་གང་ནས་ཀྱང་འོང་བ་མེད་པའི་ཕྱིར་བཅོམ་ལྡན་འདས་ཀྱིས་ཆོས་བསྟན་ཏོ་ཞེས་པ་ལ་སོགས་པ་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་རྐྱེན་བརྟག་པར་རྟེན་ཅིང་འབྲེལ་པར་འབྱུང་བ་སྐྱེ་བ་མེད་པར་བསྟན་པ་ཉིད་ཀྱིས་འགྲོ་བ་མེད་པ་ལ་སོགས་པ་ཤུགས་ལ་གྲུབ་ཀྱང་། འགྲོ་འོང་མེད་པར་དངོས་སུ་གྲུབ་པར་བྱ་བའི་ཕྱིར་ཕ་རོལ་ལ་རབ་ཏུ་གྲགས་པའི་འཐད་པ་བརྗོད་དགོས་སོ་སྙམ་པ་ལ། འགྲོ་འོང་རང་ལྡོག་ནས་དངོས་སུ་དགག་པའི་ཕྱིར་རབ་ཏུ་བྱེད་པ་འདི་གསུངས་པ་ཡིན་ནོ། །གཉིས་པ་གཞུང་བཤད་པ་ལ། འགྲོ་བའི་བྱ་བ་འགོག་པའི་རིགས་པ་རྒྱས་པར་བརྗོད་པ་དང་། བཀག་པའི་དོན་བསྡུ་བ་གཉིས་ལས་དང་པོ་ལ་ལྔ་སྟེ། ལས་ལ་དུས་གསུམ་དུ་དཔྱད་པས་དགག་པ་དང་། བྱེད་པ་པོ་ལ་རྣམ་གྲངས་གསུམ་དུ་བརྟགས་ཏེ་དགག་པ་དང་། འགྲོ་བའི་བྱ་བའི་སྒྲུབ་བྱེད་དགག་པ་དང་། རྟེན་འགྲོ་བ་བོ་དང་དེ་ཉིད་དང་གཞན་དུ་དཔྱད་པས་དགག་པ་དང་། བྱ་བ་གཅིག་དང་དུ་མར་དཔྱད་པས་དགག་པའོ། །དང་པོ་ལའང་དུས་གསུམ་གྱི་ལམ་ལ་འགྲོ་བའི་བྱ་བ་སྤྱིར་དགག་པ་དང་། བྱེ་བྲག་ཏུ་འགྲོ་བཞིན་པ་ལ་འགྲོ་བ་དགག་པ་གཉིས་ལས། དང་པོ་ནི། འགྲོ་བའི་བྱ་བ་ལས་དང་བྱེད་པོས་བསྒྲུབ་པ་ཡིན་པས། དེ་ལ་ལས་དང་བྱེད་པ་པོ་གཉིས་ཀྱིས་ཁྱབ་དགོས་ལ། དེ་ཡང་ལས་ནི་འགྲོ་བའི་བྱ་བ་འཇུག་པའི་གཞི་ལམ་ཡིན་ཏེ། དེ་ལ་འགྲོ་བའི་བྱ་བ་འགག་པ་སོང་བ་དང་། མ་སྐྱེས་པ་མ་སོང་བ་དང་། སྐྱེས་ལ་མ་འགགས་པ་འགྲོ་བའི་བྱ་བས་ཟིན་པ་བགོམ་པའི་ལམ་གསུམ་ལས་མེད་པས། དེ་གསུམ་གང་རུང་ཞིག་ལ་འགྲོ་བར་འགྱུར་བ་ཞིག་ན། དེ་ལ་རེ་ཞིག་སོང་བའི་ལམ་ལ་ནི་མི་འགྲོ་སྟེ་འགྲོ་བའི་བྱ་བ་འགགས་ནས་མེད་པའི་ཕྱིར་རོ། །མ་སོང་བའི་ལམ་ལའང་འགྲོ་བ་མིན་ཏེ་འགྲོ་བའི་བྱ་བ་མ་སྐྱེས་ནས་མེད་པའི་ཕྱིར་རོ། །འགྲོ་བཞིན་པ་བགོམ་པའི་ལམ་ལའང་འགྲོ་བ་མེད་དེ། ཡུལ་ལམ་ལ་འགྲོ་བ་པོ་གཅིག་གིས་བརྒལ་མ་བརྒལ་དངོས་འགལ་ཡིན་པས་སོང་དང་མ་སོང་ལས་མ་གཏོགས་པའི་བགོམ་པ་ཤེས་པའམ་དམིགས་པར་མི་འགྱུར་བས་དེ་གཉིས་ལས་མ་གཏོགས་པའི་བགོམ་པ་ཉིད་མེད་པའི་ཕྱིར་རོ། །གལ་ཏེ་འགྲོ་བ་པོས་ཡུལ་གང་བརྒལ་བ་སོང་བ་དང་། མ་བརྒལ་བ་མ་སོང་བ་ཡིན་མོད་ཀྱི་འགྲོ་བཞིན་པ་རྐང་པ་གཉིས་ཀྱིས་མནན་པའི་ས་ཕྱོགས་དེ་ཉིད་བགོམ་པ་ཡིན་ནོ་སྙམ་ན། རྐང་པའང་མཐར་རྡུལ་ཕྲ་རབ་ཀྱི་མཐར་ཐུག་པས་རྐང་པ་སྔ་མའི་སོར་མོའི་རྩེ་མོའི་དང་ཕྱི་མའི་རྟིང་པའི་རྡུལ་ཕྲ་རབ་ལ་ལྟོས་ནས་རིམ་པ་ལྟར་དེ་དག་སོང་བ་དང་མ་སོང་བའི་ལམ་དུ་འདུས་ལ། སྔར་བཤད་པ་ལྟར་རྐང་པའི་རྡུལ་ཕྲ་རབ་ལའང་ཆ་དུ་མ་ཡོད་དགོས་པས་དེའི་མདུན་དང་རྒྱབ་ཀྱི་ཆ་ལ་ལྟོས་ནས་འོག་གི་རྡུལ་སོང་བ་དང་མ་སོང་བར་འདུས་པ་ཡིན་ནོ། །ཡང་ན་སྐྱེ་བཞིན་པ་ནི་ཕྱེད་སྐྱེས་ཕྱིར་ཅེས་པའི་ཚུལ་གྱིས་འགྲོ་བཞིན་པའང་ཕྱེད་སོང་ཕྱེད་མ་སོང་ལས་གཞན་དུ་མི་འཐད་པས་སོང་མ་སོང་ལས་མ་གཏོགས་པའི་བགོམ་པ་མེད་པར་གྲུབ་བོ། །གཉིས་པ་ལ་རེ་ཞིག་ཕྱོགས་སྔ་མ་དགོད་པ་ནི། སོང་བ་དང་མ་སོང་བ་ལ་འགྲོ་བ་མེད་མོད་ཀྱི་བགོམ་པ་ལ་ནི་འགྲོ་བ་ཡོད་པ་ཉིད་དེ། གང་གི་ཕྱིར་གཡོ་བ་དེ་ཡང་བགོམ་པ་ལ་ཡོད་པ་དེའི་ཕྱིར་རོ། །དེ་ལ་རྟགས་དང་རྟགས་ཅན་ཇི་ལྟར་ཡོད་སྙམ་ན། གཡོ་བ་ནི་རྐང་པ་འདེགས་པ་དང་འཇོག་པའི་བྱ་བ་དང་། འགྲོ་བ་ནི་ཡུལ་གཞན་འདོར་ཞིང་ཡུལ་གཞན་ལེན་པའི་བྱ་བ་ཡིན་ནོ། །དེའི་ཁྱབ་པ་བསྒྲུབ་པ་འགྲོ་བ་པོ་ཡུལ་གང་ན་སྔར་གྱི་མཚན་ཉིད་ཅན་གྱི་གཡོ་བ་ཡོད་པ་དེ་ན་འགྲོ་བའང་དམིགས་ལ་ཞེས་དང་། ཕྱོགས་ཆོས་བསྒྲུབ་པ་སྤྱིར་གཡོ་བ་ཙམ་མངོན་སུམ་གྱིས་དམིགས་ཤིང་དེ་འགགས་པ་དང་མ་སྐྱེས་པས་སོང་བ་ལའང་ཡོད་པ་མིན་ཅིང་མ་སོང་བ་ལའང་ཡོད་པ་མིན་པའི་ཕྱིར་དེ་ལས་འོས་མེད་པས་བགོམ་པ་ཁོ་ན་ལ་ཡོད་པར་གྲུབ་བོ་ཞེས་པའོ། །དེ་ལ་སྔར་སོང་མ་སོང་ལས་མ་གཏོགས་པའི་བགོམ་པ་ཉིད་མ་གྲུབ་པར་བཤད་པས་དེ་གཞི་ཆོས་ཅན་མ་གྲུབ་པ་ཉིད་ཡིན་མོད་ཀྱི། སྤྱིར་བགོམ་པ་ཙམ་ཞིག་ཡོད་དུ་ཆུག་ནའང་འགྲོ་བཞིན་པའམ་བགོམ་པའི་ལམ་ལ་འགྲོ་ཞེས་ལས་དང་བྱ་བའི་ཚིག་གཉི་ག་དོན་འགྲོ་བའི་བྱ་བ་དང་འབྲེལ་བར་མི་འཐད་ཅེས་པའི་སྒོ་ནས་སུན་འབྱིན་པ་ཡིན་ནོ། །དེ་ལ་གསུམ་སྟེ། འགྲོ་བའི་བྱ་བ་ལས་ཀྱི་ཚིག་དང་འབྲེལ་ན་བྱ་བའི་ཚིག་དོན་གྱིས་སྟོང་བ་དང་། བྱ་བའི་ཚིག་དང་འབྲེལ་ན་ལས་ཀྱི་ཚིག་དོན་གྱིས་སྟོང་པ་དང་། གཉི་ག་དང་འབྲེལ་ན་ཧ་ཅང་ཐལ་བའོ། །དང་པོ་ནི། འདིར་འགྲོ་བ་པོ་ལྷས་སྦྱིན་ལྟ་བུ་གཅིག་ཡུལ་གཞན་དུ་འགྲོ་བ་ན་འགྲོ་བའི་བྱ་བ་གཅིག་ལས་མེད་དེ་དེས་བསྒྲུབས་པའི་འབྲས་བུ་ཕྱིན་པ་གཅིག་ལས་མེད་པས་སོ། །དེས་ན་འགྲོ་བའི་བྱ་བ་གཅིག་པོ་དེ་བགོམ་པ་ཞེས་པའི་ལས་ཀྱི་ཚིག་དང་འབྲེལ་ཞིང་དེས་བརྗོད་པས་དེ་དོན་དང་ལྡན་ཡང་། འགྲོ་བའི་བྱ་བ་གཉིས་མེད་པས་ན་འགྲོ་ཞེས་པ་བྱ་བའི་ཚིག་བརྗོད་བྱ་འགྲོ་བའི་བྱ་བ་དང་མ་འབྲེལ་ཞིང་དེས་སྟོང་པའི་ཕྱིར། སྒྲ་རྟག་ཅེས་པ་ལྟར་བགོམ་ལ་འགྲོ་ཞེས་པའི་ངག་བརྗོད་བྱའི་དོན་དང་ལྡན་པ་ཡིན་པར་ནི་ཇི་ལྟ་བུར་ན་འཐད་པར་འགྱུར་ཞེས་པའོ། །བགོམ་པ་ཞེས་པའི་ལས་ཚིག་འགྲོ་བའི་བྱ་བ་དང་འབྲེལ་དགོས་པ་ཉིད་ཅི་སྟེ་སྙམ་ན། དེའི་འཐད་པ་ནི། གང་གི་ཕྱིར་ནོར་མེད་པར་ཕྱུག་པོའི་ཚིག་དོན་དང་ལྡན་པར་མི་རུང་བ་ལྟར། འགྲོ་བའི་བྱ་བ་མེད་པ་ཡི་བགོམ་པ་ཞེས་པའི་ཚིག་བརྗོད་བྱའི་དོན་དང་ལྡན་པར་འཐད་པ་མེད་པའམ་མི་འཐད་པའི་ཕྱིར་བགོམ་པ་ཞེས་པའི་ལས་ཚིག་འགྲོ་བའི་བྱ་བ་དང་འབྲེལ་དགོས་སོ་ཞེས་པའོ། །འདིར་འགྲོ་བའི་བྱ་བ་མེད་པའི་བགོམ་པའི་ཚིག་དོན་ལྡན་དུ་མི་འཐད་པའི་ཕྱིར་དེ་འགྲོ་བའི་བྱ་བ་དང་འབྲེལ་དགོས་སོ་ཞེས་བཟློག་པར་བཤད་པ་ཡིན་ལ། འོག་གི་བཤད་པ་འདིར་མཚོན་ན་འགྲོ་བའི་བྱ་བ་གཅིག་པོ་དེ་འགྲོ་ཞེས་པའི་བྱ་ཚིག་དང་འབྲེལ་ཞིང་དེས་བརྗོད་པས་ན་བགོམ་པ་ཞེས་པའི་ལས་ཀྱི་ཚིག་འགྲོ་བའི་བྱ་བ་མེད་པས་འགྲོ་བའི་བྱ་བ་མེད་པའི་བགོམ་པའི་ཚིག་དོན་དང་ལྡན་པ་མི་འཐད་པའི་ཕྱིར་ཅེས་པ་རྣལ་མར་བཤད་ན་ལས་ཚིག་དོན་གྱིས་སྟོང་པར་འོང་ལ་དེ་གཉི་ག་ལྟར་ཡང་བཤད་དུ་རུང་བར་དགོངས་པ་ཡིན་ནོ། །གཉིས་པ་ནི། འགྲོ་ཞེས་པའི་བྱ་ཚིག་འགྲོ་བའི་བྱ་བ་དང་འབྲེལ་བས་ཉེས་པ་དེར་མི་འགྱུར་རོ་སྙམ་ན། དེ་ལྟ་ན་སྔར་བཤད་པ་ལྟར་འགྲོ་བའི་བྱ་བ་གཉིས་མེད་པའི་ཕྱིར་བགོམ་པ་ཞེས་པའི་ལས་ཀྱི་ཚིག་བརྗོད་བྱའི་དོན་གྱིས་སྟོང་པས་བགོམ་ལ་འགྲོ། ཞེས་པའི་ངག་དོན་དང་ལྡན་པར་མི་འཐད་དོ་ཞེས་སྟོན་པ་ནི་རྒོལ་བ་གང་གི་འགྲོ་བའི་བྱ་བ་དང་མི་ལྡན་པས་བགོམ་པ་མིང་ཙམ་དུ་གྱུར་པ་ལ་འགྲོ་ཞེས་པའི་བྱ་ཚིག་ལ་འགྲོ་བའི་བྱ་བ་ཡོད་པར་འདོད་པའི་ཕྱོགས་དེ་ལ་བགོམ་པ་ཞེས་པ་ལས་ཀྱི་ཚིག་ལ་འགྲོ་བའི་བྱ་བ་མེད་པར་ཐལ་བར་འགྱུར་ཏེ། ཅིའི་ཕྱིར་ཞེ་ན་གང་གི་ཕྱིར་འདིར་འགྲོ་བའི་བྱ་བ་ནི་གཅིག་ལས་མེད་ལ། དེ་སྔར་བཤད་པ་ལྟར་བགོམ་པ་མིང་ཙམ་དུ་གྱུར་པ་ལ་འགྲོ་ཞེས་པའི་བྱ་ཚིག་དང་འབྲེལ་པ་ཡིན་པའི་ཕྱིར་རོ་ཞེས་པའོ། །འོག་གི་བཤད་པ་འདིར་མཚོན་ན་བགོམ་པ་འགྲོ་བའི་བྱ་བ་འགྲོ་བ་དང་འབྲེལ་བར་འདོད་དོ་ཟེར་བ་ལ་རྒོལ་བ་གང་གི་བགོམ་པ་ཞེས་བྱ་བའི་སྒྲ་ལ་འགྲོ་བ་ཡོད་པར་འདོད་པ་དེའི་ཕྱོགས་ལ་བགོམ་པ་ཞེས་པའི་སྒྲ་འདི་འགྲོ་བའི་བྱ་བ་འཇུག་པས་འགྲོ་ཞེས་པ་བྱ་བ་སྟོན་པའི་སྒྲ་ལ་འགྲོ་བའི་བྱ་བ་མེད་པར་ཐལ་བར་འགྱུར་ཏེ། གང་གི་ཕྱིར་བགོམ་པའི་སྒྲ་འགྲོ་བའི་བྱ་བ་དང་འབྲེལ་བར་འདོད་པའི་ཕྱིར་རོ་ཞེས་བགོམ་པའི་ཚིག་བར་པ་འགྲོ་ལ་ཞེས་བྱ་བ་སྟོན་པའི་ཚིག་ཏུ་བཤད་དེ་བྱ་བའི་ཚིག་དོན་གྱིས་སྟོང་པར་འོང་བ་ཡིན་ནོ། །གསུམ་པ་ནི། ལས་དང་བྱ་བའི་ཚིག་གཉི་ག་ལ་འགྲོ་བའི་བྱ་བ་ཡོད་པས་ཉེས་པ་དེ་གཉི་གར་མི་འགྱུར་རོ་སྙམ་ན། དེ་ལྟ་ན་བགོམ་ལ་ཞེས་པའི་ལས་ཀྱི་ཚིག་དང་འགྲོ་ཞེས་པའི་བྱ་བའི་ཚིག་གཉི་ག་ལ་དོན་ཡོད་ན་ནི་སྟེ་ཡོད་པའི་ཕྱིར་འགྲོ་བ་པོ་གཅིག་ལ་འགྲོ་བའི་བྱ་བ་གཉིས་ཡོད་པར་ཐལ་བར་འགྱུར་ཏེ། འདི་ལྟར་འགྲོ་བའི་བྱ་བ་གང་གི་ས་ལམ་དེ་བགོམ་པའི་ཐ་སྙད་བྱར་རུང་དུ་འགྱུར་ཞིང་འཇོག་པ་དང་། ལམ་བགོམ་པར་གྱུར་པ་དེ་ལ་ཡུལ་གཞན་དུ་ཕྱིན་པའི་འགྲོ་བའི་བྱ་བ་གང་ཡིན་པ་དང་འགྲོ་བའི་བྱ་བ་གཉིས་པོ་འདིར་འགྱུར་ན། དེ་འདོད་པར་ནི་མི་ནུས་ཏེ་དེ་ལྟ་ན་འགྲོ་བ་པོ་ཡང་གཉིས་སུ་ཐལ་བར་འགྱུར་བའི་ཕྱིར་རོ། །འགྲོ་བའི་བྱ་བ་གཉིས་ཡོད་ཀྱང་འགྲོ་བ་པོ་གཉིས་མེད་ན་ཅི་སྟོ་ཞེས་ཀྱང་བརྗོད་པར་མི་ནུས་ཏེ། སྤྱིར་བྱ་བ་ཐམས་ཅད་ལས་དང་བྱེད་པོ་གཉིས་ཀྱིས་བསྒྲུབ་པ་ཡིན་པས་གང་གི་ཕྱིར་འགྲོ་བའི་བྱ་བ་བྱེད་པ་པོ་འགྲོ་པོ་མེད་པར་ནི། འགྲོ་བའི་བྱ་བ་ཡོད་པའམ་འཐད་པར་མི་འགྱུར་བའི་ཕྱིར་རོ། །གལ་ཏེ་འགྲོ་བ་པོ་མེད་པའི་འགྲོ་བའི་བྱ་བ་མི་འཐད་མོད། འགྲོ་པོ་གཅིག་ལ་དུས་གཅིག་གི་ཚེ་འགྲོ་བའི་བྱ་བ་གཉིས་ཡོད་པ་མི་འགལ་ཏེ་བྱེད་པ་པོ་ལྷས་སྦྱིན་ལྟ་བུ་གཅིག་ཉིད་ལ་དུས་གཅིག་གི་ཚེ་ལྟ་བ་དང་སྨྲ་བ་དང་འདུག་པ་ལ་སོགས་པའི་བྱ་བ་དུ་མ་དང་ལྡན་པར་མཐོང་བ་བཞིན་ནོ་སྙམ་ན་བྱེད་པ་པོའི་རྫས་གཅིག་ཉིད་དུས་གཅིག་གི་ཚེ་བྱ་བ་རིགས་མི་འདྲ་བ་དུ་མ་བྱེད་པ་མི་འགལ་ཡང་འགྲོ་བའི་བྱ་བ་ལྟ་བུ་བྱ་བ་རིགས་འདྲ་གཉིས་དུས་གཅིག་གི་ཚེ་བྱེད་པར་མ་མཐོང་ཞེས་པ་ལྟར་རམ། ཡང་ན་བྱེད་པ་པོའི་རྫས་གཅིག་ལ་དུས་གཅིག་གི་ཚེ་འགྲོ་བའི་བྱ་བ་གཉིས་ཡོད་པ་མ་ཡིན་ཏེ། དེས་བསྒྲུབས་པའི་འབྲས་བུ་ཡུལ་གཞན་དུ་ཕྱིན་པ་གཅིག་ལས་མེད་པའི་ཕྱིར་རོ་ཞེས་འཆད་པའི་ཕྱོགས་ཉིད་ལེགས་པར་སེམས་སོ། །འགྲེལ་པར་ནུས་པ་བྱེད་པོ་ཡིན་གྱི་རྫས་བྱེད་པོ་མ་ཡིན་ལ། དེས་ན་གང་ཟག་གི་རྫས་གཅིག་ལ་སྨྲ་བ་དང་འདུག་པ་ལ་སོགས་པ་བྱ་བ་དུ་མ་ཡོད་པ་ལྟར་དེ་དག་གི་ནུས་པའང་དུ་མ་ཡིན་པས་བྱེད་པ་པོ་གཅིག་གི་དུས་གཅིག་ཏུ་བྱ་བ་དུ་མ་བྱེད་པའི་དཔེ་མ་གྲུབ་བོ་ཞེས་ཀྱང་འཆད་མོད་ཀྱི། དེ་ལྟ་ན་འགྲོ་བ་པོ་གང་ཟག་གི་རྫས་གཅིག་ལ་ཡང་འགྲོ་བའི་ནུས་པ་གཉིས་ཡོད་པས་འགྲོ་བའི་བྱ་བ་གཉིས་ཀྱང་མི་འགལ་བར་སྐབས་དོན་འགྲོ་བ་པོ་གང་ཟག་གི་རྫས་གཅིག་ལ་དུས་གཅིག་གི་ཚེ་འགྲོ་བའི་བྱ་བ་གཉིས་དགག་པར་མི་ནུས་པས་བཤད་པ་སྔ་མ་ཉིད་ལེགས་པར་སེམས་སོ། །གཉིས་པ་བྱེད་པ་པོ་ལ་རྣམ་གྲངས་གསུམ་དུ་བརྟགས་ནས་དགག་པ་ལ་གསུམ་སྟེ། འགྲོ་བ་དང་འགྲོ་བ་པོ་ཕན་ཚུན་ཁྱབ་པར་བརྗོད་པ་དང་། རྣམ་གྲངས་གསུམ་པའི་གང་ཟག་འགྲོ་བའི་བྱ་བ་སྤྱིར་དགག་པ་དང་། བྱེ་བྲག་ཏུ་འགྲོ་བ་པོ་འགྲོ་བ་དགག་པའོ། །དང་པོ་ནི། སྔར་བཤད་པ་ལྟར་བྱ་བ་ཐམས་ཅད་བྱེད་པ་པོས་བསྒྲུབ་པ་ཡིན་པས་ན། གལ་ཏེ་འགྲོ་བའི་བྱ་བ་བྱེད་པ་པོའི་འགྲོ་པོ་མེད་པར་གྱུར་ན་འགྲོ་བའི་བྱ་བ་འཐད་པར་མི་འགྱུར་ཏེ། དེ་བཞིན་དུ་སྤྱིར་བྱེད་པ་པོའི་ཐ་སྙད་དུ་འཇོག་པ་ཐམས་ཅད་རང་རང་གི་བྱ་བ་བྱེད་པ་ལ་ལྟོས་པས་ན་འགྲོ་བའི་བྱ་བ་མེད་ནའང་དེ་ལ་ལྟོས་པའི་འགྲོ་བ་པོ་ཡོད་པ་ཉིད་དུ་ག་ལ་འགྱུར་ཏེ་ནམ་མཁའ་བཞིན་ཅེས་པའོ། །འདི་འགྲེལ་པས་འགྲོ་བ་ནི་ཡོད་པ་ཉིད་དེ་རྟེན་འགྲོ་བ་པོ་ཡོད་པའི་ཕྱིར་རོ་ཞེས་པའི་དོགས་པ་བསུ་ནས་འགྲོ་བའི་བྱ་བའི་སྒྲུབ་བྱེད་འགྲོ་བ་པོ་འགོག་པར་མཛད་དོ། །གཉིས་པ་ནི། དེ་ལྟར་འགྲོ་བའི་བྱ་བ་ལ་འགྲོ་བ་པོས་ཁྱབ་པས་དེ་འགྲོ་བའི་བྱ་བ་དང་ལྡན་པའི་འགྲོ་བ་པོར་གྱུར་པ་ཞིག་འགྲོའམ། འགྲོ་བའི་བྱ་བ་དང་མི་ལྡན་པའི་འགྲོ་པོ་མ་ཡིན་པ་ཞིག་འགྲོའམ། དེ་གཉིས་ལས་མ་གཏོགས་པ་དགག་ཕྱོགས་ཀྱི་ཕུང་པོ་གསུམ་པ་ཞིག་འགྲོ་གྲང་ན། དེ་ལ་རེ་ཞིག་འགྲོ་བ་པོར་གྱུར་པ་ནི་མི་འགྲོ་སྟེ་དེ་ལ་འགྲོ་བའི་བྱ་བ་གཉིས་དགོས་པ་ལས་འགྲོ་བའི་བྱ་བ་གཉིས་མེད་པའི་ཕྱིར་རོ། །འགྲོ་བ་པོ་མིན་པའང་མི་འགྲོ་སྟེ་འགྲོ་བའི་བྱ་བ་དང་བྲལ་བའི་ཕྱིར་ནམ་མཁའ་བཞིན་ནོ། །འགྲོ་བ་པོ་ལས་ཀྱང་གཞན་འགྲོ་པོ་མིན་པ་ལས་གཞན་པའི་གསུམ་པ་གང་ཞིག་འགྲོ་བར་འགྱུར་ཏེ་འགྲོ་པོ་ཡིན་མ་ཡིན་དངོས་འགལ་ལ་དགག་ཕྱོགས་ཀྱི་ཕུང་གསུམ་མི་སྲིད་པའི་ཕྱིར་རོ་སྙམ་དུ་དགོངས་པའོ། །གསུམ་པ་ནི། དེ་ལྟར་འགྲོ་བ་པོ་མ་ཡིན་པ་དང་འགྲོ་བ་པོ་ཡིན་མ་ཡིན་གཉི་ག་ལས་གཞན་པ་མི་འགྲོ་བ་ནི་བདེན་མོད་ཀྱི། འགྲོ་བ་པོ་ཉིད་འགྲོའོ་སྙམ་ན། འདི་དགག་པའང་སྔར་བཤད་པ་ལྟར་འགྲོ་བ་པོ་གཅིག་ལ་དུས་གཅིག་གི་ཚེ་འགྲོ་བའི་བྱ་བ་གཅིག་ལས་མེད་པས་དེ་བྱ་བའི་ཚིག་དང་འབྲེལ་ན་བྱེད་པ་པོའི་ཚིག་དོན་གྱིས་སྟོང་པ་དང་། བྱེད་པ་པོའི་ཚིག་དང་འབྲེལ་ན་བྱ་བའི་ཚིག་དོན་གྱིས་སྟོང་པ་དང་། གཉི་ག་དང་འབྲེལ་ན་ཧ་ཅང་ཐལ་བ་གསུམ་ལས། དང་པོ་ནི། རེ་ཞིག་འགྲོ་པོ་འགྲོའོ་ཞེས་པའི་ངག་དོན་ལྡན་པ་ཡིན་པར་ནི་ཇི་ལྟར་འཐད་པ་ཉིད་དུ་འགྱུར་ཏེ་གཏན་མི་འཐད་པ་ཉིད་དོ་ཞེས་དགོངས་པའོ། །དེ་མི་འཐད་པ་ཉིད་ཅི་སྟེ་སྙམ་ན། གང་གི་ཕྱིར་འདིར་འགྲོ་བ་པོ་ལྷས་སྦྱིན་ལྟ་བུ་གཅིག་ལ་འགྲོ་བའི་བྱ་བ་གཅིག་ལས་མེད་ལ་དེ་འགྲོ་ཞེས་པའི་བྱ་བའི་ཚིག་དང་འབྲེལ་ཞིང་དེས་བརྗོད་པས་དེ་དོན་དང་ལྡན་ཀྱང་འགྲོ་བའི་བྱ་བ་གཉིས་པ་མེད་པས་འགྲོ་བའི་བྱ་བ་མེད་པར་ནི་འགྲོ་བ་པོའི་ཚིག་དོན་ལྡན་དུ་འཐད་པར་མི་འགྱུར་ན་སྟེ་འགྲོ་བ་པོའི་ཚིག་དོན་དང་ལྡན་པར་མི་འཐད་པའི་ཕྱིར་ཞེས་པ་སྟེ་འགྲོ་བའི་ཚིག་དོན་དང་ལྡན་ཀྱང་འགྲོ་བ་པོའི་ཚིག་དོན་གྱིས་སྟོང་པས་འགྲོ་བོ་འགྲོ་ཞེས་པའི་ངག་དོན་ལྡན་དུ་མི་འཐད་དོ་ཞེས་པའི་དོན་ཏོ། །གོང་གི་བཤད་པ་འདིར་མཚོན་ན་འགྲོ་བའི་བྱ་བ་མེད་པའི་འགྲོ་བ་པོའི་ཚིག་དོན་དང་ལྡན་པར་མི་འཐད་པས་ན་འགྲོ་བ་པོའི་ཚིག་འགྲོ་བའི་བྱ་བ་དང་བཅས་དགོས་པས་འགྲོ་ཞེས་པའི་བྱ་བའི་ཚིག་ལ་འགྲོ་བའི་བྱ་བ་མེད་པས་བྱ་བའི་ཚིག་དོན་གྱིས་སྟོང་ངོ་ཞེས་པར་འོང་བ་ཡིན་ནོ། །གཉིས་པ་ནི། འགྲོ་བ་པོ་ཚིག་འགྲོ་བའི་བྱ་བ་དང་བཅས་པར་འདོད་པས་ཉེས་པ་དེར་མི་འགྱུར་རོ་སྙམ་ན། དེ་ལྟ་ན་འགྲོ་ཞེས་པ་བྱ་བའི་ཚིག་ལ་བརྗོད་བྱའི་དོན་འགྲོ་བའི་བྱ་བ་མེད་པས་འགྲོ་བ་པོ་འགྲོ་ཞེས་པའི་ངག་དོན་དང་ལྡན་པར་མི་འཐད་དོ་ཞེས་འཆད་པ་ནི། རྒོལ་བ་གང་གི་ཕྱོགས་ལ་འགྲོ་བ་པོ་འགྲོ་བ་དང་འབྲེལ་པར་འདོད་པ་དེ་ལ་འགྲོ་མེད་པའི་འགྲོ་བོ་ཞེས་པའི་འགྲོ་བ་པོའི་སྒྲ་ནི་འགྲོ་བའི་བྱ་བའི་དོན་ལ་འཇུག་པས་འགྲོ་ཞེས་པ་བྱ་བའི་སྒྲ་ལ་བརྗོད་བྱའི་དོན་འགྲོ་བའི་བྱ་བ་མེད་པར་ཐལ་བར་འགྱུར་ཏེ། འགྲོ་བ་པོ་ཞེས་པ་བྱེད་པ་པོའི་སྒྲ་བརྗོད་བྱའི་དོན་འགྲོ་བའི་བྱ་བ་གཅིག་པོ་དེ་འབྲེལ་བར་འདོད་པའི་ཕྱིར་རོ། །གོང་གི་བཤད་པ་འདིར་མཚོན་ན་འགྲོ་བའི་བྱ་བ་གཅིག་པོ་དེ་འགྲོ་ཞེས་པ་བྱ་བའི་ཚིག་དང་འབྲེལ་པར་འདོད་དོ་ཞེས་ཟེར་བ་ལ་དེ་ལྟ་ན་འགྲོ་བའི་བྱ་བ་གཉིས་མེད་པས་དོན་འགྲོ་བའི་བྱ་བ་མེད་པའི་འགྲོ་པོ་མིང་ཙམ་དུ་གྱུར་པ་ཞིག་འགྲོ་ཞེས་པའི་བྱ་ཚིག་ལ་འགྲོ་བའི་དོན་ཡོད་པར་འདོད་པ་དེ་ལ་འགྲོ་བ་པོའི་ཚིག་ལ་དོན་འགྲོ་བའི་བྱ་བ་མེད་པར་ཐལ་བར་འགྱུར་ཏེ་ཞེས་བྱེད་པ་པོའི་ཚིག་དོན་གྱིས་སྟོང་པར་འོང་བ་ཡིན་ཏེ་འགྲེལ་པ་མཛད་པས་གཉི་ག་ལྟར་ཡང་བཤད་དུ་རུང་བར་དགོངས་པ་ཡིན་ནོ། །གསུམ་པ་ནི། འགྲོ་བ་པོའི་ཚིག་དང་འགྲོ་བའི་ཚིག་གཉིས་དོན་འགྲོ་བའི་བྱ་བ་དང་བཅས་པར་འདོད་པས་ཉེས་པ་དེ་གཉི་གར་མི་འགྱུར་རོ་སྙམ་ན། དེ་ལྟར་གལ་ཏེ་འགྲོ་བ་པོ་དང་འགྲོ་བའི་ཚིག་གཉི་ག་འགྲོ་བའི་བྱ་བ་དང་འབྲེལ་བར་འདོད་ན་འགྲོ་བའི་བྱ་བ་གཉིས་སུ་ཐལ་བར་འགྱུར་ཏེ། འདི་ལྟར་འགྲོ་བའི་བྱ་བ་གང་གིས་ལྷས་སྦྱིན་འགྲོ་བ་པོའི་ཐ་སྙད་དུ་འཇོག་ཅིང་མངོན་པ་དང་། འགྲོ་བའི་བྱ་བ་དེ་དང་ལྡན་པས་འགྲོ་བ་པོར་གྱུར་ནས་གང་འགྲོ་བ་སྟེ་དེས་བྱ་རྒྱུའི་འགྲོ་བའི་བྱ་བ་གང་ཡིན་པ་དང་འགྲོ་བའི་བྱ་བ་གཉིས་པོ་འདིར་འགྱུར་ན། དེ་འདོད་པར་ནི་མི་ནུས་ཏེ་སྔར་བཤད་པའི་ཚུལ་གྱིས་འགྲོ་བའི་བྱ་བ་གཉིས་སུ་ཐལ་བར་འགྱུར་ན། དེའི་བྱེད་པ་པོ་འགྲོ་བ་པོ་ཡང་གཉིས་སུ་ཐལ་བར་འགྱུར་བའི་ཕྱིར་རོ། །གསུམ་པ་འགྲོ་བའི་བྱ་བའི་སྒྲུབ་བྱེད་དགག་པ་ལ་ལྔ་ལས། དང་པོ་དེའི་རྒྱུའི་རྩོམ་པ་དགག་པ་ནི། གཞན་དག་འགྲོ་བའི་བྱ་བ་ནི་རང་བཞིན་དུ་ཡོད་པ་ཉིད་དེ་དེའི་རྩོམ་པ་ཡོད་པའི་ཕྱིར་རོ། །དེ་ཕྱོགས་ཆོས་དང་ཁྱབ་པ་མ་གྲུབ་པའང་མ་ཡིན་ཏེ། འདིར་སྡོད་པ་ལས་བཟློག་པ་ནི་མངོན་སུམ་གྱིས་དམིགས་ལ་དེ་ཉིད་འགྲོ་བ་རྩོམ་པ་ཡིན་པའི་ཕྱིར་དང་། རུས་སྦལ་གྱི་སྤུའི་གོས་ལྟར་མེད་པ་ལ་དེའི་རྩོམ་པ་མི་འཐད་པའི་ཕྱིར་རོ་སྙམ་པའི་དོགས་པ་བསུ་ནས། དེ་བརྟགས་ཤིང་དཔྱད་ན་མ་གྲུབ་པར་བསྟན་པ་ལ། ལས་ཁས་བླངས་ཀྱང་རྩོམ་པ་མ་གྲུབ་པ་དང་། བརྩམ་བྱའི་ལས་ཉིད་མ་གྲུབ་པས་རྩོམ་པ་མ་གྲུབ་པ་གཉིས་ལས། དང་པོ་ནི། གནས་པ་ལས་ལོག་སྟེ་ལམ་གྱི་ཐོག་མ་ལ་གོམ་པའི་ཐོག་མ་འདོར་པའི་བྱ་བ་འགྲོ་བའི་རྩོམ་པ་རང་བཞིན་དུ་ཡོད་ན་རྣམ་པར་རྟོག་པ་གཞན་མི་སྲིད་པས་དེ་སོང་བའི་ལམ་ལའམ། མ་སོང་བའི་ལམ་ལའམ། བགོམ་པའི་ལམ་ལ་འགྲོ་བ་རྩོམ་གྲང་། དེ་ལ་སོང་བའི་ལམ་ལ་ནི་འགྲོ་བའི་རྩོམ་པ་མེད་དེ་འགྲོ་བའི་རྩོམ་པ་འགགས་ཟིན་པའི་ཕྱིར་རོ། །མ་སོང་བའི་ལམ་ལ་ཡང་འགྲོ་བ་རྩོམ་པ་མེད་དེ་དེ་འགྲོ་བའི་བྱ་བ་མ་བརྩམས་ཤིང་མ་སྐྱེས་པ་ཡིན་པའི་ཕྱིར་དང་། གལ་ཏེ་མ་སོང་བ་ལ་འགྲོ་བ་རྩོམ་ན་ཕན་ཚུན་འགལ་བའི་ཡང་ཕྱིར་རོ། །བགོམ་པའི་ལམ་ལའང་འགྲོ་བའི་རྩོམ་པ་མེད་དེ་སྔར་བཤད་པ་ལྟར་སོང་མ་སོང་ལས་མ་གཏོགས་པའི་བགོམ་པ་ཉིད་མེད་པའི་ཕྱིར་དང་། དེ་ལ་འགྲོ་བ་རྩོམ་ན་འགྲོ་བའི་བྱ་བ་གཉིས་སུ་ཐལ་བར་འགྱུར་བའི་ཕྱིར་རོ། །དེ་ལྟར་ལམ་གསུམ་ཆར་དུའང་འགྲོ་བའི་རྩོམ་པ་མེད་པས་ལམ་གང་དུ་འགྲོ་བ་རྩོམ་པར་བྱེད་དེ། གང་དུའང་རྩོམ་པར་མི་བྱེད་དོ་ཞེས་པའི་དོན་ཏོ། །གཉིས་པ་ནི། འགྲོ་བ་རྩོམ་པ་ལ་སྔོན་དུ་བརྩམ་བྱའི་ལས་གྲུབ་དགོས་པ་ལས། འགྲོ་བ་རྩོམ་པའི་སྔ་རོལ་ན་ལམ་གང་དུ་འགྲོ་བ་རྩོམ་པར་འགྱུར་བ་འགྲོ་བའི་བྱ་བ་འགགས་པ་སོང་བའི་ལམ་མེད་ཅིང་། བྱ་བ་ད་ལྟར་བ་བགོམ་པའི་ལམ་མེད་པས་དེ་གཉིས་ལ་འགྲོ་བའི་རྩོམ་པ་མེད་དོ། །འོན་ཏེ་འགྲོ་བའི་བྱ་བ་རྩོམ་པའི་སྔ་རོལ་ན་མ་སོང་བའི་ལམ་ཡོད་པས་དེ་ལ་འགྲོ་བ་རྩོམ་མོ་སྙམ་ན། འགྲོ་བ་རྩོམ་པ་ལ་འགྲོ་བའི་བྱ་བ་དགོས་པས་མ་སོང་བའི་ལམ་ལ་འགྲོ་བའི་བྱ་བ་མ་བརྩམས་ཤིང་མ་སྐྱེས་པས་འགྲོ་བའི་རྩོམ་པ་ག་ལ་ཡོད་ཅེས་པའོ། །གཉིས་པ་ལས་དགག་པ་ནི། གཞན་དག་འགྲོ་བའི་བྱ་བ་ནི་རང་བཞིན་དུ་ཡོད་པ་ཉིད་དེ་དེའི་ལས་ལམ་གསུམ་པོ་སྔར་དངོས་སུ་མ་བཀག་པས་རང་བཞིན་དུ་ཡོད་པའི་ཕྱིར་རོ། །ཁྱབ་པ་མ་གྲུབ་པའང་མ་ཡིན་ཏེ་ལམ་གསུམ་དུ་རྣམ་པར་འཇོག་པའི་རྒྱུ་འགྲོ་བའི་བྱ་བ་ཡིན་པའི་ཕྱིར་རོ་སྙམ་པའི་དོགས་པ་བསུ་ནས། ལམ་གསུམ་པོ་རང་བཞིན་དུ་ཡོད་པའི་རྟགས་མ་གྲུབ་པར་འཆད་པ་ནི། སྔར་བཤད་པའི་ཚུལ་གྱིས་འགྲོ་བའི་རྩོམ་པ་རྣམ་པ་ཐམས་ཅད་དུ་རིགས་ངོར་སྣང་ཞིང་མངོན་པ་མེད་པ་ཉིད་ཡིན་པའི་ཕྱིར་ན། འགྲོ་བའི་རྩོམ་པ་འགགས་པ་སོང་བའི་ལམ་ཅི་ཞིག་དང་། རྩོམ་པ་མ་སྐྱེས་པ་མ་སོང་བའི་ལམ་ཅི་ཞིག་དང་། སྐྱེས་ལ་མ་འགགས་པ་བགོམ་པའི་ལམ་ཅི་ཞིག་རྣམ་པར་བརྟག་པར་བྱ་སྟེ་རྣམ་པ་ཐམས་ཅད་དུ་རྣམ་པར་བརྟག་པར་བྱར་མེད་པ་ཉིད་དོ་སྙམ་དུ་དགོངས་པའོ། །གསུམ་པ་འབྲས་བུ་ལྡོག་པ་དགག་པ་ནི། འགྲོ་བའི་བྱ་བ་ནི་རང་བཞིན་དུ་ཡོད་པ་ཉིད་དེ་འབྲས་བུ་དེ་ལས་ལྡོག་པ་ཡོད་པའི་ཕྱིར་རོ། །ཕྱོགས་ཆོས་དང་ཁྱབ་པ་མ་གྲུབ་པའང་མ་ཡིན་ཏེ་གནས་པའི་རྩོམ་པ་མངོན་སུམ་གྱིས་དམིགས་པས་དེ་ཉིད་འགྲོ་བ་ལས་ལྡོག་པ་ཡིན་པའི་ཕྱིར་དང་། རྒྱུ་འགྲོ་བ་མེད་ན་དེའི་འབྲས་བུ་ལྡོག་པའང་མི་རུང་སྟེ་བཙུན་པ་མ་བྱས་པ་ལ་དེ་ལས་ལྡོག་པ་མི་རུང་བ་བཞིན་ནོ་སྙམ་ན། དེ་ཡང་དཔྱད་ན་འགྲོ་བ་ལས་ལྡོག་པ་མེད་པས་རྟགས་མ་གྲུབ་པར་འཆད་པ་ནི་ཚིགས་བཅད་གཉིས་ཀྱི་འོག་གི་སོང་བའི་ལམ་དང་མ་སོང་བའི་ལམ་ལ་འགྲོ་བ་ལས་ལྡོག་པར་འགྱུར་བ་མིན་ཏེ། གང་ལས་ལྡོག་པར་འགྱུར་བའི་འགྲོ་བའི་བྱ་བ་འགགས་པ་དང་མ་སྐྱེས་ནས་མེད་པའི་ཕྱིར་རོ། །བགོམ་པའི་ལམ་ལས་ཀྱང་འགྲོ་བ་ལས་ལྡོག་པར་མི་འགྱུར་ཏེ་སོང་མ་སོང་ལས་མ་གཏོགས་པའི་བགོམ་པ་ཉིད་མ་དམིགས་པས་མེད་པའི་ཕྱིར་དང་། ལམ་བགོམ་པར་འཇོག་པ་དང་གང་ལས་ལྡོག་པར་འགྱུར་བའི་འགྲོ་བའི་བྱ་བ་སྟེ་འགྲོ་བའི་བྱ་བ་གཉིས་སུ་ཐལ་བར་འགྱུར་བའི་ཕྱིར་རོ། །བཞི་པ་གཉེན་པོ་དགག་པ་ནི། འགྲོ་བའི་བྱ་བ་ནི་རང་བཞིན་དུ་ཡོད་པ་ཉིད་དེ་དེའི་གཉེན་པོ་གནས་པ་སྔར་དངོས་སུ་མ་བཀག་པས་རང་བཞིན་དུ་ཡོད་པའི་ཕྱིར་རོ། །གང་ཞིག་མེད་པ་ལ་ནི་གཉེན་པོ་ཡོད་པ་མ་ཡིན་ཏེ། མོ་གཤམ་ག་བུའི་དགྲ་བོ་བཞིན་ནོ་སྙམ་ན། སྔར་བཤད་པ་ལྟར་གནས་པའི་བྱ་བ་ཡང་བྱེད་པ་པོ་ལ་རྣམ་གྲངས་གསུམ་དུ་བརྟགས་ན་མེད་པས་རྟགས་མ་གྲུབ་ཅེས་འཆད་པ་ནི། རེ་ཞིག་འགྲོ་བ་པོ་ནི་མི་སྡོད་དེ་ཕན་ཚུན་འགལ་བའི་ཕྱིར་རོ།










Wuma Sherab Drelwa05-6.html





.
།འགྲོ་བ་པོ་མིན་པའང་སྡོད་པ་མིན་ཏེ་དེ་ལ་གནས་པའི་བྱ་བ་གཉིས་དགོས་པ་ལས་གནས་པའི་བྱ་བ་གཉིས་མེད་པའི་ཕྱིར་རོ། །འགྲོ་བ་པོ་དང་འགྲོ་པོ་མིན་པ་ལས་གཞན་པའི་གང་ཟག་གསུམ་པ་གང་ཞིག་སྡོད་པར་འགྱུར་ཏེ་དེ་གཉིས་དངོས་འགལ་ཡིན་པས་དགག་ཕྱོགས་ཀྱི་ཕུང་པོ་གསུམ་པ་མི་སྲིད་པའི་ཕྱིར་རོ། །གལ་ཏེ་འགྲོ་བ་པོ་མ་ཡིན་པ་དང་གསུམ་པ་མི་སྡོད་མོད་འགྲོ་བ་པོ་ཉིད་སྡོད་དོ་སྙམ་ན། དེ་ཕན་ཚུན་འགལ་བས་མི་འཐད་པར་འཆད་པ་ནི་འདིར་སྡོད་དོ། །ཞེས་བརྗོད་པས་གནས་པའི་བྱ་བ་ཡོད་པར་བསྟན་ལ་དེས་དེ་དང་འགལ་བའི་འགྲོ་བའི་བྱ་བ་མེད་པར་གྲུབ་པས་གང་གི་ཚེ་འགྲོ་བའི་བྱ་བ་མེད་པར་ནི་འགྲོ་བ་པོའི་ཚིག་དོན་ལྡན་དུ་འཐད་པར་མི་འགྱུར་བའི་ཕྱིར་ན། སྡོད་ཚིག་དོན་དང་ལྡན་ཀྱང་འགྲོ་པོའི་ཚིག་དོན་གྱིས་སྟོང་པས་རེ་ཞིག་འགྲོ་པོ་སྡོད་དོ་ཞེས་པའི་ངག་དོན་དང་ལྡན་པར་ཇི་ལྟར་འཐད་པ་ཉིད་དུ་འགྱུར་ཏེ་མི་འཐད་པ་ཉིད་དོ་ཞེས་པའོ། །ལྔ་པ་གཉེན་པོའི་སྒྲུབ་བྱེད་དགག་པ་ལ་གསུམ་ལས། དང་པོ་ནི། འགྲོ་བའི་གཉེན་པོ་གནས་པ་ནི་རང་བཞིན་དུ་ཡོད་དེ་དེའི་འགྲན་ཟླ་འགྲོ་བ་ཡོད་པའི་ཕྱིར་རོ་སྙམ་ན། དེ་དཔྱད་ན་མི་འཐད་པར་སྟོན་པ་ནི་གནས་པའི་སྒྲུབ་བྱེད་དུ་བཀོད་པ་གནས་པའི་གཉེན་པོ་འགྲོ་བ་དགག་པ་ཡང་ནི་སྔར་འགྲོ་བའི་གཉེན་པོ་གནས་པ་དགག་པ་བཤད་པ་དང་མཚུངས་ཏེ། ཇི་ལྟར་སྔར་འགྲོ་བའི་གཉེན་པོ་གནས་པ་འགོག་པ་ན། རེ་ཞིག་འགྲོ་པོ་མི་སྡོད་དེ། །ཞེས་བཤད་པ་ཉིད་ཀྱིས་གནས་པའི་གཉེན་པོ་འགྲོ་བའང་། རེ་ཞིག་གནས་པོ་མི་འགྲོ་སྟེ། །གནས་པ་པོ་མིན་འགྲོ་བ་མིན། །ཞེས་པ་ལ་སོགས་པའི་ཚིག་བཅད་གཉིས་འདོན་པ་གོ་བསྒྱུར་བས་རང་བཞིན་དུ་གྲུབ་པ་བཀག་པ་ཡིན་ནོ། །གཉིས་པ་ནི། འགྲོ་བའི་གཉེན་པོ་གནས་པ་ནི་ཡོད་པ་ཉིད་དེ་དེའི་རྒྱུ་རྩོམ་པ་ཡོད་པའི་ཕྱིར་རོ་སྙམ་པའི་དོགས་པ་བསུ་ནས། གནས་པའི་རྒྱུ་འཇུག་པ་དགག་པ་ཡང་ནི་སྔར་འགྲོ་བའི་རྒྱུ་རྩོམ་པ་དགག་པ་བཤད་པ་དང་མཚུངས་ཏེ། ཇི་ལྟར་སྔར་འགྲོ་བའི་རྩོམ་པ་རང་བཞིན་དུ་གྲུབ་པ་འགོག་པ་ན། སོང་ལ་འགྲོ་བའི་རྩོམ་མེད་དེ། །ཞེས་བཤད་པ་ཉིད་ཀྱིས་དེའི་གཉེན་པོ་གནས་པའི་རྩོམ་པའང་། གནས་ལ་གནས་པའི་རྩོམ་མེད་དེ། །ཞེས་པ་ལ་སོགས་པ་ཚིགས་བཅད་གསུམ་འདོན་པ་བསྒྱུར་བས་བཀག་པ་ཡིན་ནོ། །གསུམ་པ་ནི། འགྲོ་བའི་གཉེན་པོ་གནས་པ་ནི་རང་བཞིན་དུ་ཡོད་དེ་དེ་ལས་ལྡོག་པ་ཡོད་པའི་ཕྱིར་རོ་ཞེ་ན། གནས་པའི་སྒྲུབ་བྱེད་དུ་བཀོད་པ་དེའི་ལྡོག་པ་དགག་པ་ཡང་ནི་སྔར་འགྲོ་བ་ལས་ལྡོག་པ་དགག་པ་བཤད་པ་དང་མཚུངས་ཏེ། སྔར་འགྲོ་བ་ལས་ལྡོག་པ་རང་བཞིན་དུ་འགོག་པ་ན། བགོམ་ལས་ལྡོག་པར་མི་འགྱུར་ཏེ། །སོང་དང་མ་སོང་ལས་ཀྱང་མིན། །ཅེས་བཤད་པ་ཉིད་ཀྱིས་དེའི་གཉེན་པོ་གནས་པ་ལས་ལྡོག་པའང་། གནས་བཞིན་པ་ལས་མི་ལྡོག་སྟེ། །གནས་དང་མི་གནས་ལས་ཀྱང་མིན། །ཅེས་འདོན་པ་བསྒྱུར་པས་བཀག་པ་ཡིན་ནོ། །དེ་ལྟ་ན་སྔར་འགྲོ་བའི་གཉེན་པོ་དང་རྒྱུ་རྩོམ་པ་དང་འབྲས་བུ་ལྡོག་པ་བཀག་པ་ཉིད་ཀྱིས། དེའི་གཉེན་པོ་གནས་པའི་གཉེན་པོ་དང་། རྒྱུ་རྩོམ་པ་དང་། འབྲས་བུ་ལྡོག་པའང་བཀག་པ་ཡིན་ནོ་ཞེས་སྟོན་པ་ཡིན་པས་ཚིག་ལེའུར་བྱས་པའང་། གཉེན་པོ་དང་ནི་འཇུག་པ་དང་། །ལྡོག་པ་ཡང་ནི་འགྲོ་དང་མཚུངས། །ཞེས་གདོན་པར་བྱའོ། །བཞི་པ་བྱེད་པ་པོ་དང་བྱ་བ་དེ་ཉིད་དང་གཞན་དུ་དཔྱད་ནས་དགག་པ་ལ་དམ་བཅའ་བ་ནི། འགྲོ་བའི་བྱ་བ་དེ་དང་རྟེན་འགྲོ་བ་པོ་གཉིས་ངོ་བོ་དེ་ཉིད་ཡིན་ནོ་ཞེས་ཀྱང་བྱར་མི་རུང་ལ། འགྲོ་བའི་བྱ་བ་དང་ནི་རྟེན་འགྲོ་བ་པོ་གཉིས་ངོ་བོ་གཞན་ཉིད་ཅེས་ཀྱང་བྱར་མི་རུང་ངོ་ཞེས་པའོ། །ཇི་ལྟར་མི་རུང་ཞེ་ན། དེའི་འཐད་པ་གསུངས་པ་ནི་དེ་ལྟ་མ་ཡིན་ཏེ། གལ་ཏེ་འགྲོ་བའི་བྱ་བ་གང་ཡིན་པ་དེ་ཉིད་འགྲོ་བ་པོ་ཡིན་པར་གྱུར་ན། སྤྱིར་བྱེད་པ་པོ་དང་དེས་བྱ་རྒྱུའི་ལས་བྱ་བ་ཉིད་ཀྱང་ངོ་བོ་གཅིག་པ་ཉིད་དུ་ཐལ་བར་འགྱུར་རོ། །དེའི་ཁྱབ་པ་ནི་རྒྱུ་མཚན་མཚུངས་པའི་འགོ་སྙོམས་ཡིན་ལ། འདོད་པར་ནི་མི་ནུས་ཏེ་གཅོད་པའི་བྱ་བ་དར་གཅོད་པ་པོ་ལ་སོགས་པའང་ངོ་བོ་གཅིག་ཏུ་འགྱུར་བས་མཐོང་བ་དང་འགལ་བའི་ཕྱིར་རོ། །ཡང་གལ་ཏེ་འགྲོ་བའི་བྱ་བ་དང་འགྲོ་བ་པོ་ངོ་བོ་གཞན་པ་ཉིད་དུ་རྣམ་པར་བརྟགས་ན་ཕན་ཚུན་ལྟོས་པ་མེད་པ་ཉིད་དུ་འགྱུར་ལ། དེའི་ཕྱིར་བྱེད་པ་པོའམ་རྟེན་འགྲོ་བ་པོ་མེད་པའི་འགྲོ་བའི་བྱ་བ་དང་། འགྲོ་བའི་བྱ་བ་མེད་པའི་འགྲོ་བ་པོ་ཡོད་པར་འགྱུར་ན་དེ་ལྟར་ནི་དམིགས་པའང་མ་ཡིན་པས། དེ་གཉིས་ཕན་ཚུན་ལྟོས་པ་དང་བཅས་པའི་ཕྱིར་ངོ་བོ་གཞན་དུ་གྲུབ་པ་མེད་དོ་ཞེས་དགོངས་པའོ། །དེ་ཉིད་དང་གཞན་དུ་བརྗོད་དུ་མེད་ཀྱང་རང་བཞིན་དུ་ཡོད་དོ་ཞེས་ཀྱང་བརྗོད་པར་མི་ནུས་ཏེ་སྔར་བཤད་པའི་ཚུལ་གྱིས་འགྲོ་བ་དང་འགྲོ་བ་པོ། གང་དག་དངོས་པོ་གཅིག་པ་དང་། །དངོས་པོ་གཞན་པ་ཉིད་དུ་ནི། །གྲུབ་པར་གྱུར་བ་ཡོད་མིན་ན། །དེ་གཉིས་རང་བཞིན་དུ་གྲུབ་པ་ཇི་ལྟར་ཡོད་དེ་དངོས་འགལ་ལ་དགག་པ་དང་། སྒྲུབ་ཕྱོགས་ཀྱི་ཕུང་གསུམ་མི་འཐད་པའི་ཕྱིར་རོ། །ལྔ་པ་འགྲོ་བའི་བྱ་བ་གཅིག་དང་དུ་མར་དཔྱད་པས་དགག་པ་ལ་ཇི་ལྟར་སྨྲ་བ་པོ་ཚིག་སྨྲའོ་བྱེད་པ་པོ་བྱ་བ་བྱེད་དོ་ཞེས་བརྗོད་པ་ལྟར། འགྲོ་བའི་བྱ་བའང་འགྲོ་བ་པོའི་བྱ་བའི་ལས་སུ་ཡོད་པ་ཡིན་ནོ་སྙམ་ན། གལ་ཏེ་དེ་ལྟར་འགྲོ་བ་པོ་འགྲོ་བའི་བྱ་བ་བྱེད་ན་རང་ཉིད་འགྲོ་བ་པོར་མཚོན་པའི་འགྲོ་བའི་བྱ་བ་དེ་བྱེད་དམ། འོན་ཏེ་དེ་ལས་གཞན་པའི་འགྲོ་བའི་བྱ་བ་བྱེད། དེ་ལ་དང་པོ་འགྲོ་བའི་བྱ་བ་གང་གིས་ལྷ་སྦྱིན་འགྲོ་བ་པོའི་ཐ་སྙད་དུ་མངོན་ཞིང་མཚོན་པའི་འགྲོ་བའི་བྱ་བ་དེ་ནི་དེས་འགྲོ་ཞིང་བྱེད་པ་མིན་ཏེ། གང་གི་ཕྱིར་རྫ་མཁན་སྔ་རོལ་ན་ཡོད་པས་བུམ་པ་བྱེད་པ་ལྟར་རང་ཉིད་འགྲོ་བ་པོར་མཚོན་པའི་འགྲོ་བའི་བྱ་བའི་སྔ་རོལ་དུ་འགྲོ་བ་པོར་གྲུབ་པར་གྱུར་ན་སྔར་གྲུབ་པའི་འགྲོ་བ་པོ་གང་ཞིག་ཡུལ་གྲོང་དང་གྲོང་ཁྱེར་ལ་སོགས་པ་གང་དུ་འགྲོ་བའི་བྱ་བ་བྱེད་པར་འགྱུར་བ་ཞིག་ན་ཞེས་ལྡོག་ཁྱབ་བསྟན་ནས། རང་ཉིད་འགྲོ་བ་པོར་མཚོན་པའི་འགྲོ་བའི་བྱ་བ་དེའི་སྔ་རོལ་དུ་དེ་བྱེད་པ་པོའི་འགྲོ་བ་པོ་ཉིད་མེད་པའི་ཕྱིར་རོ་ཞེས་རྟགས་སུ་སྦྱར་ཏེ། འགྲོ་བའི་བྱ་བ་ལ་མ་ལྟོས་པའི་འགྲོ་བ་པོ་མེད་པར་དགོངས་པའོ། །དེ་ལྟར་ཕྱེད་ཕྱི་མའི་རྐང་པ་གོ་བསྣོལ་ཏེ་ལྡོག་ཁྱབ་དང་རྟགས་སྟོན་པར་འགྲེལ་པས་འཆད་དོ། །གཉིས་པ་འགྲོ་བའི་བྱ་བ་གང་གིས་ལྷ་སྦྱིན་འགྲོ་བ་པོར་མངོན་ཞིང་མཚོན་པའི་འགྲོ་བའི་བྱ་བ་དེ་ལས་གཞན་པའང་འགྲོ་བ་པོ་དེས་འགྲོ་ཞིང་བྱེད་པ་མིན་ཏེ། གང་གི་ཕྱིར་ལྷ་སྦྱིན་ལྟ་བུ་འགྲོ་པོ་གཅིག་པུ་ལ་རང་ཉིད་འགྲོ་བ་པོར་མཚོན་པ་དང་དེས་གང་ཞིག་བྱ་བའི་འགྲོ་བའི་བྱ་བ་གཉིས་སུ་མི་འཐད་པའི་ཕྱིར་རོ། །གཞན་ཡང་འགྲོ་བ་པོས་འགྲོ་བའི་བྱ་བ་བྱེད་པར་མི་འཐད་དེ། འདི་ལྟར་བྱ་བ་དང་ལྡན་པས་འགྲོ་པོ་ཡིན་པར་གྱུར་པ་ནི་འགྲོ་བའི་བྱ་བ་དང་ལྡན་པ་ལས་ཡིན་པར་གྱུར་པ་དང་། མི་ལྡན་པ་ལས་མ་ཡིན་པར་གྱུར་པ་དང་། དེ་གཉི་གར་གྱུར་པ་འགྲོ་རྣམ་གསུམ་དུ་འགྲོ་མི་བྱེད་ལ། བྱ་བ་དང་མི་ལྡན་པས་འགྲོ་བ་པོ་མ་ཡིན་པར་ནི་གྱུར། དེ་ཡང་འགྲོ་བ་སྔར་བཤད་པ་རྣམ་པ་གསུམ་དུ་འགྲོ་བར་མི་བྱེད་ལ། བྱ་བ་དང་ལྡན་མི་ལྡན་གཉི་ག་ཡིན་པས་འགྲོ་བ་པོ་ཡིན་དང་མ་ཡིན་གཉི་གར་གྱུར་པ་ཡང་། འགྲོ་བ་སྔར་བཤད་པ་རྣམ་པ་གསུམ་དུ་འགྲོ་བར་མི་བྱེད་པའི་ཕྱིར་རོ། །འདི་ཡང་ལས་དང་བྱེད་པོ་བརྟག་པར་འགྲོ་བ་པོ་ཡིན་པ་དང་། མ་ཡིན་པ་དང་། གཉི་གར་གྱུར་པ་གསུམ་གྱིས་བྱེད་པ་འགོག་པ། ཡིན་པར་གྱུར་ལ་བྱ་བ་མེད། །བྱེད་པོ་མེད་པའི་ལས་སུ་འགྱུར། །ཞེས་དང་། བྱེད་པོར་མ་གྱུར་བྱེད་ན་ནི། །བྱེད་པ་པོ་ཡང་རྒྱུ་མེད་འགྱུར། །ཞེས་དང་། ཡིན་དང་མ་ཡིན་གྱུར་གཅིག་ལ། །ཕན་ཚུན་འགལ་བས་ག་ལ་ཡོད། །ཅེས་དང་། ཡང་ལས་ཡིན་པ་དང་། མ་ཡིན་པ་དང་། གཉི་གར་གྱུར་པ་གསུམ་བྱེད་པ་འགོག་པ། ཡིན་པར་གྱུར་ལ་བྱ་བ་མེད། །ལས་མེད་བྱེད་པ་པོར་ཡང་འགྱུར། །ཞེས་དང་། ལས་སུ་མ་གྱུར་བྱེད་ན་ནི། །ལས་ལ་རྒྱུ་ནི་མེད་པར་འགྱུར། །ཞེས་དང་། ཡིན་དང་མ་ཡིན་གྱུར་གཅིག་ལ། །ཕན་ཚུན་འགལ་བས་ག་ལ་ཡོད། །ཅེས་འཆད་པར་འགྱུར་རོ། །གཉིས་པ་དོན་བསྡུ་བ་ནི། དེ་ལྟ་ན་སྔར་བཤད་པའི་ཚུལ་དེའི་ཕྱིར་རིགས་པས་རྣམ་པར་དཔྱད་ན་འགྲོ་བའི་བྱ་བ་དང་དེའི་བྱེད་པ་པོ་འགྲོ་བ་པོ་དང་། བྱ་བ་འཇུག་པའི་གཞི་བགྲོད་པར་བྱ་བའི་ལམ་ཡོད་པ་མ་ཡིན་ནོ་ཞེས་བྱ་བའོ། །དེ་ལྟར་གཞུང་གི་དོན་བཤད་ནས། གསུམ་པ་དེ་དག་གི་དོན་བསྡུ་བ་ནི། དེ་ལྟ་ན་རབ་ཏུ་བྱེད་པ་འདིས་དངོས་སུ་འགྲོ་འོང་གི་བྱ་བ་ལས་ལ་དུས་གསུམ་དང་། བྱེད་པ་པོ་ལ་རྣམ་གྲངས་གསུམ་དང་། བྱེད་པ་པོ་དང་དེ་ཉིད་དང་གཞན་དང་། བྱ་བ་གཅིག་དང་དུ་མར་དཔྱད་པའི་སྒོ་ནས་བཀག་པས་རྟེན་འབྲེལ་ཡང་དག་པར་འགྲོ་འོང་མེད་དགག་དང་། འགྲོ་འོང་དུ་སྣང་བ་ཀུན་རྫོབ་པ་སྒྱུ་མ་ལྟ་བུར་གྲུབ་ལ། དེའི་ཤུགས་ལ་བྱ་བ་དང་བཅས་པའི་ཆོས་ཐམས་ཅད་ལས་ལ་དུས་གསུམ་དུ་དཔྱད་པས་ལེགས་ལ། བྱ་བ་མེད་པ་མེད་དང་མཚུངས། །ཅེས་པའམ། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །ཞེས་པའི་ཚུལ་གྱིས་བྱ་བ་མེད་པའི་ཆོས་མི་སྲིད་པས། ཕྱི་ནང་གི་ཆོས་ཐམས་ཅད་ཡང་དག་པར་སྤྲོས་པ་མེད་དགག་དང་། ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་སྒྱུ་མ་ལྟ་བུར་གྲུབ་པས་རབ་ཏུ་བྱེད་པ་འདིའི་དགོས་པ་ཡང་། སྔ་མ་ལྟར་བདེན་པ་གཉིས་ཕྱིན་ཅི་མ་ལོག་པའི་ཤེས་རབ་སྐྱེད་པ་ཡིན་ནོ། །དོན་འདི་ཉིད་འཕགས་པ་བློ་གྲོས་མི་ཟད་པའི་མདོ་ལས་ཀྱང་། བཙུན་པ་ཤཱ་ར་དྭ་ཏིའི་བུ་འོང་བ་ཞེས་བྱ་བ་དེའི་བསྡུ་བའི་ཚིག་གོ །འགྲོ་བ་ཞེས་བྱ་བ་དེ་ནི་བསལ་བའི་ཚིག་གོ །གང་ལ་བསྡུ་བའི་ཚིག་མེད་པ་དང་བསལ་བའི་ཚིག་མེད་པ་དེ་ལ་འོང་བ་ཡང་མེད་འགྲོ་བ་ཡང་མེད་དོ། །འོང་བ་དང་འགྲོ་བ་མེད་པ་ནི་འཕགས་པ་རྣམས་ཀྱི་འགྲོ་བའོ། །ཞེས་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། འགྲོ་བ་དང་འོང་བ་བརྟག་པ་སྟེ་རབ་ཏུ་བྱེད་པ་གཉིས་པའི་བཤད་པའོ།།  །།ད་ནི་རྟེན་འབྲེལ་ཆོས་ཀྱི་བདག་ཕུང་པོ་ཁམས་དང་སྐྱེ་མཆེད་ཀྱི་རང་བཞིན་སྟོང་པར་བསྟན་པ་ལ། རེ་ཞིག་སྐྱེ་མཆེད་ཀྱི་ངོ་བོ་རང་བཞིན་དུ་གྲུབ་པ་འགོག་པ་སྐྱེ་མཆེད་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། མིག་མེད་རྣ་བ་མེད་ཅེས་དང་། །འཕགས་པ་ཉེ་བར་འཁོར་གྱིས་ཞུས་པ་ལས། མིག་གིས་གཟུགས་རྣམས་མི་མཐོང་ཞིང་། །ཡིད་ཀྱིས་ཆོས་རྣམས་མི་ཤེས་ཏེ། །གང་དུ་འཇིག་རྟེན་མི་འཇུག་པ། །དེ་ནི་བདེན་པའི་མཆོག་ཡིན་ནོ། །ཞེས་དང་། མིག་ནི་སྣང་ལ་བརྟེན་ཏེ་ཡིད་འོང་དང་། །ཡིད་དུ་མི་འོང་སྣ་ཚོགས་གཟུགས་མཐོང་བས། །དེ་ཕྱིར་ལྡན་ལ་བརྟེན་ཏེ་མཐོང་བས་ན། །མིག་གིས་ནམ་ཡང་གཟུགས་ནི་མཐོང་བ་མེད། །ཅེས་གསུངས་པ་ལ་སོགས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་འགྲོ་བ་དང་འགྲོ་བ་པོ་དང་བགྲོད་པར་བྱ་བ་བཀག་མོད་ཀྱི། དེ་ལྟ་ནའང་ཆོས་མངོན་པ་ལས་གསུངས་པས་ལྟ་བ་དང་ལྟ་བ་པོ་དང་བལྟ་བྱ་ལ་སོགས་པ་རང་བཞིན་དུ་ཡོད་དོ་སྙམ་པ་ལ་དེ་དག་རང་བཞིན་དུ་གྲུབ་པ་དགག་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །འདིའི་གཞུང་བཤད་པ་ལ་གཉིས་ཏེ། ཕྱོགས་སྔ་མ་དགོད་པ་དང་། དེ་སུན་དབྱུང་བའོ། །དང་པོ་ནི། ཉན་ཐོས་སྡེ་པ་དག་ལྟ་བ་དང་བལྟ་བྱ་ལ་སོགས་པ་ཕྱི་ནང་གི་སྐྱེ་མཆེད་རྣམས་ནི་རང་བཞིན་དུ་ཡོད་པ་ཡིན་ཏེ། ཆོས་མངོན་པའི་མདོ་ལས། ལྟ་དང་ཉན་དང་སྣོམ་པ་དང་། །མྱོང་བར་བྱེད་དང་རེག་བྱེད་ཡིད། །དབང་པོ་དྲུག་སྟེ་དེ་དག་གི །སྤྱོད་ཡུལ་བལྟ་བར་བྱ་ལ་སོགས། །གསུངས་པའི་ཕྱིར་རོ་ཞེས་པ་སྟེ། །དེ་ལ་གཟུགས་ལ་ལྟ་བ་མིག་གི་དབང་པོ་ཡིན་ལ། དེ་ཡང་ཁ་ཅིག་གཟུགས་ལ་ལྟ་བའི་བྱེད་པ་པོར་འདོད་ལ། ཁ་ཅིག་ལྟ་བའི་བྱེད་པར་འདོད་དོ། །འོག་མ་རྣམས་ལའང་དེ་ལྟར་ཤེས་པར་བྱའོ། །གཉིས་པ་ལྟ་བ་ལ་སོགས་པའི་ཕྱི་ནང་གི་སྐྱེ་མཆེད་རང་བཞིན་དུ་མ་གྲུབ་པས་ལུང་དེ་དྲང་དོན་དུ་བསྒྲུབ་པ་ལ་གཉིས་ཏེ། ལྟ་བ་རང་བཞིན་དུ་གྲུབ་པ་དགག་པ་དང་། དེ་གཞན་ལ་བསྒྲེ་བའོ། །དང་པོ་ལ་གཉིས་ཏེ། མིག་ལྟ་བའི་བྱེད་པ་པོར་འདོད་པ་དང་། ལྟ་བའི་བྱེད་པར་འདོད་པ་དགག་པའོ། །དང་པོ་ལ་རང་ལ་མི་ལྟ་བའི་རྟགས་ཀྱིས་དང་། ལྟ་བའི་རང་བཞིན་ཡིན་མ་ཡིན་ལ་དཔྱད་པས་དགག་པ་གཉིས་ལས། དང་པོ་ལའང་ཕྱོགས་ཆོས་བསྒྲུབ་པའི་ཚུལ་གྱིས་རྟགས་དགོད་པ་དང་། མ་ངེས་པ་སྤང་བ་དང་། དོན་བསྡུ་བ་གསུམ་ལས། བྱེ་བྲག་ཏུ་སྨྲ་བ་དག མིག་གིས་གཟུགས་རྣམས་མཐོང་རྟེན་བཅས། །དེ་ལ་བརྟེན་པའི་རྣམ་ཤེས་ཀྱིས། །མ་ཡིན་གང་ཕྱིར་ཆོད་པ་ཡི། །གཟུགས་ནི་མཐོང་བ་མིན་ཕྱིར་ལོ། །ཞེས་པའི་ཚུལ་གྱིས་རྣམ་ཤེས་རྟེན་པ་དང་བཅས་པའི་མིག་གི་དབང་པོ་ཉིད་ཡུལ་གཟུགས་ལ་ལྟ་བའི་བྱེད་པ་པོར་སྨྲ་བ་ལ། དེ་ལྟ་ནའང་ལྟ་བ་མིག་གི་དབང་པོ་དེ་རང་གི་བདག་ཉིད་ནི་དེ་ལ་ལྟ་བ་མ་ཡིན་པ་ཉིད་དེ། རང་ལ་རང་གི་བྱ་བ་འགལ་བའི་ཕྱིར་དང་། དེ་མཐོང་བར་མ་དམིགས་པའི་ཕྱིར་རོ། །དེས་ན་གང་ཞིག་མིག་གི་དབང་པོ་དེ་ཆོས་ཅན་གཞན་གཟུགས་ལ་སོགས་པ་དག་ལའང་ཇི་ལྟར་ལྟ་སྟེ་མི་ལྟ་བ་ཉིད་དོ་ཞེས་པ་ལ། བདག་ཉིད་ལ་མི་ལྟ་བའི་ཕྱིར་བུམ་པ་བཞིན་ནོ་ཞེས་པ་རྟགས་སུ་བལྟའོ། །འདིའི་ཁྱབ་པ་ནི་སྔར་བཤད་པ་ལྟར་བུམ་པ་དང་མིག་གི་དབང་པོ་གཉིས་རང་ལ་མི་ལྟ་བར་མཚུངས་པ་ལ་ཡང་དག་པར་ལྟ་མི་ལྟའི་ཁྱད་པར་གྱི་རྒྱུ་མཚན་མི་འཐད་པས་རྒྱུ་མཚན་མཚུངས་པ་དང་། ལྡོག་པ་གཅིག་པའི་ཁྱབ་པ་གཞན་དང་མཚུངས་པར་ཤེས་པར་བྱའོ། །ཁ་ཅིག་་་་་་གཙང་པ་ཤེས་པས་རང་མ་རིག་པར་ཡུལ་རིག་པར་མི་འཐད་པ་དང་མཚུངས་པ་ཡིན་ནོ་ཞེས་འཆད་དོ། །གཉིས་པ་ནི། རང་ལ་མི་ལྟའང་གཞན་ལ་ལྟ་བ་མི་འགལ་ཏེ། མེས་རང་མི་སྲེག་ཀྱང་གཞན་བུད་ཤིང་སྲེག་པར་མཐོང་བ་བཞིན་ནོ་སྙམ་ན། རང་ལ་མི་ལྟའང་གཞན་ལ་ལྟ་བ་རབ་ཏུ་བསྒྲུབ་པའི་ཕྱིར་མེ་རང་མི་སྲེག་ཀྱང་གཞན་སྲེག་པ་ཡི་དཔེས་ནི་དོན་དེ་སྒྲུབ་པར་ནུས་པ་མ་ཡིན་ཏེ། འདི་ལྟར་མེས་གཞན་བུད་ཤིང་སྲེག་པའི་དཔེ་དེ་ནི་སྔར་སོང་བ་དང་མ་སོང་བ་དང་བགོམ་པ་ལ་འགྲོ་བའི་བྱ་བ་བཀག་པའི་རིགས་པ་དེ་ཡིས་ལན་བཏབ་ཅིང་སུན་ཕྱུང་ཟིན་པ་ཡིན་ཏེ། རེ་ཞིག་བསྲེགས་པ་མི་སྲེག་སྟེ། །ཞེས་པ་ལ་སོགས་པ་བསྲེག་བྱའི་ལས་བུད་ཤིང་ལ་དུས་གསུམ་དུ་དཔྱད་པས་དང་། རེ་ཞིག་སྲེག་པོ་མི་སྲེག་སྟེ། །ཞེས་པ་ལ་སོགས་པ་སྲེག་པར་བྱེད་པ་པོའི་མེ་ལ་རྣམ་གྲངས་གསུམ་དུ་བརྟགས་ན་མེས་གཞན་བུད་ཤིང་སྲེག་པ་མེད་པའི་ཕྱིར་རོ། །དེས་དཔེ་ཁོ་ན་བཀག་པར་མ་ཟད་ཀྱི་དོན་ལྟ་བ་དང་བཅས་པ་ལན་བཏབ་ཅིང་བཀག་པ་ཡིན་ཏེ། རེ་ཞིག་བལྟས་ལ་མི་ལྟ་སྟེ། །ཞེས་ལས་ལ་དུས་གསུམ་དང་། རེ་ཞིག་ལྟ་པོ་མི་ལྟ་སྟེ། །ཞེས་བྱེད་པ་པོ་ལ་རྣམ་གྲངས་གསུམ་དུ་བརྟགས་ན་མིག་གི་དབང་པོ་གཞན་གཟུགས་ལ་ལྟ་བའང་མི་རུང་བའི་ཕྱིར་རོ། །གསུམ་པ་དོན་བསྡུ་བ་ནི། དེའི་ཕྱིར་མིག་དེ་ནི་གཟུགས་ལ་ལྟ་བས་ན་ལྟ་བར་བྱེད་པ་པོ་ཡིན་ཅེས་བྱ་བར་དེ་ནི་ཇི་ལྟར་རིགས་པར་འགྱུར་ཏེ། གང་ཚེ་ཅུང་ཟད་མི་ལྟ་བ། །ལྟ་བར་བྱེད་པ་མ་ཡིན་ནོ། །ཞེས་ཕྱེད་སྔ་ཕྱི་འདོན་པ་གོ་བསྣོལ་བར་བྱའོ། །གཉིས་པ་ནི། གཞན་ཡང་མིག་གཟུགས་ལ་ལྟ་བར་རྟོག་ན་ལྟ་བའི་བྱ་བ་དང་བཅས་པ་ལྟ་བའི་རང་བཞིན་ཅན་ཞིག་གམ། དེ་དང་བྲལ་བ་ལྟ་བའི་རང་བཞིན་ཅན་མ་ཡིན་པ་ཞིག་ལྟ་བ་དང་འབྲེལ་བར་རྟོག་གྲང་། དེ་ལ་མིག་ལྟ་བའི་རང་བཞིན་ཅན་ནི་ཡང་གཟུགས་ལ་ལྟ་བ་ཉིད་མ་ཡིན་ཏེ་ལྟ་བའི་བྱ་བ་གཉིས་མེད་པའི་ཕྱིར་རོ། །ལྟ་བའི་རང་བཞིན་ཅན་མིན་པ་ཡང་མི་ལྟ་བ་ཉིད་དེ་ལྟ་བའི་བྱ་བ་དང་བྲལ་བའི་ཕྱིར་སོར་མོ་བཞིན་ནོ་ཞེས་པ་སྟེ། འདི་ཡང་སྔར་གྱི་དོན་བསྡུ་བ་དང་སྦྱར་བར་བྱའོ། །གཉིས་པ་མིག་ལྟ་བའི་བྱེད་པར་འདོད་པ་དགག་པ་ལ་མདོ་སྡེ་པ་ལ་སོགས་པ་དག་མིག་ལྟ་བའི་བྱེད་པ་པོ་མ་ཡིན་མོད་ཀྱི་ལྟ་བའི་བྱེད་པ་ཡིན་ལ། བྱེད་པ་དེས་གཟུགས་ལ་ལྟ་བ་པོ་ནི་རྣམ་པར་ཤེས་པའམ་བདག་ཡིན་ནོ་ཞེ་ན། འདིར་ལྟ་བ་པོ་མེད་པས་མིག་ལྟ་བའི་བྱེད་པར་མི་འཐད་ཅེས་སྟོན་པ་ལ། ལྟ་བ་པོ་དེ་དག་ཉིད་སྔར་བཤད་ཀྱི་རིགས་པས་དགག་པ་དང་། སྔར་མ་བཤད་པའི་རིགས་པས་དགག་པ་དང་། ལྟ་བ་པོ་བཀག་པས་གྲུབ་པའི་དོན་གསུམ་ལས། དང་པོ་ནི། སྔར་མིག་གི་དབང་པོ་གཟུགས་ལ་ལྟ་བའི་བྱེད་པ་པོར་འདོད་པ་བཀག་པ་ཉིད་ཀྱིས་རྣམ་པར་ཤེས་པའམ་བདག་གཟུགས་ལ་ལྟ་བ་པོར་འདོད་པ་ཡང་བཀག་པ་ཉིད་དུ་རྣམ་པར་བཤད་པར་ཤེས་པར་བྱ་སྟེ། འདི་ལྟར། ལྟ་པོ་རང་གི་བདག་ཉིད་ནི། །ལྟ་བས་ལྟ་བ་མ་ཡིན་ཉིད། །གང་ཞིག་བདག་ལ་མི་ལྟ་བ། །ཞེས་པ་ལ་སོགས་པ་འདོན་པ་བསྒྱུར་བས་རྣམ་ཤེས་ལ་སོགས་པ་བྱེད་པ་མིག་ལ་བརྟེན་ནས་གཟུགས་ལ་ལྟ་བ་པོར་འདོད་པ་བཀག་པ་ཡིན་ནོ། །གཉིས་པ་ནི། གཞན་ཡང་ལྟ་བ་པོ་རྣམ་ཤེས་ལ་སོགས་པ་ཡོད་ན་ལྟ་བའི་བྱ་བ་ལ་ལྟོས་པའམ་མ་ལྟོས་པ་ཞིག་ཡོད་གྲང་། དེ་ལ་ལྟ་བའི་བྱ་བ་མ་སྤངས་པ་སྟེ་ལྟ་བའི་བྱ་བ་ལ་ལྟོས་པ་དང་བཅས་པ་ལྟ་བ་པོ་ནི་ཡོད་པ་མིན་ཏེ། དངོས་པོ་ལྟོས་གྲུབ་གང་ཡིན་པ། །དེ་མ་གྲུབ་ན་ཇི་ལྟར་ལྟོས། །ཅི་སྟེ་གྲུབ་པ་ལྟོས་ཤེ་ན། །དེ་ནི་ལྟོས་པར་མི་འཐད་དོ། །ཞེས་འཆད་པར་འགྱུར་བའི་ཚུལ་གྱིས་ནམ་མཁའི་མེ་ཏོག་ལྟར་ལྟོས་པ་པོ་ཉིད་མེད་པ་དང་། ལྟོས་པ་དོན་མེད་པས་ལྟ་བ་པོ་མ་གྲུབ་པ་དང་གྲུབ་པ་ལྟ་བ་ལ་ལྟོས་པར་མི་འཐད་པའི་ཕྱིར་རོ། །ལྟ་བའི་བྱ་བ་སྤངས་པ་སྟེ་ལྟ་བ་ལ་མ་ལྟོས་པར་གྱུར་ཀྱང་ལྟ་བ་པོར་མི་རུང་སྟེ་ལྟ་བ་པོར་རྣམ་འཇོག་གི་རྒྱུ་མེད་པའི་ཕྱིར་བུམ་པ་བཞིན་ནོ་སྙམ་དུ་དགོངས་པའོ། །གསུམ་པ་དེས་ལྟ་བ་དང་འབྲེལ་པའི་ཆོས་ཐམས་ཅད་ཁེགས་པར་བསྟན་པ་ལ་དེ་ལྟར་ལྟ་བ་པོ་བཀག་ཀྱང་བལྟ་བྱའི་ལས་དང་ལྟ་བའི་བྱེད་པ་གཉིས་མ་བཀག་པས་ཡོད་དོ་སྙམ་ན། སྔར་བཤད་པའི་ཚུལ་གྱིས་ལྟ་བ་པོ་མེད་པའི་ཕྱིར་ན་དེ་ལ་ལྟོས་པའི་བལྟ་བྱའི་ལས་གཟུགས་དང་ལྟ་བའི་བྱེད་པ་མིག་གི་དབང་པོ་དེ་དག་རང་བཞིན་དུ་ག་ལ་ཡོད་དེ་དེ་དག་ཕན་ཚུན་ལྟོས་པས་གྲུབ་པ་ཡིན་པའི་ཕྱིར་རོ་སྙམ་དུ་དགོངས་པའོ། །དེ་གཉིས་བཀག་མོད་ཀྱི། དེ་ལྟ་ནའང་། ཇི་ལྟར་ཕ་དང་མ་དག་ལ། །བརྟེན་ནས་བུ་ནི་འབྱུང་བཤད་པ། །དེ་བཞིན་མིག་དང་གཟུགས་བརྟེན་ནས། །རྣམ་པར་ཤེས་པ་འབྱུང་པར་རྟེན་འབྲེལ་གྱི་མདོ་ལས་བཤད་པས། དེ་གཉིས་ཀྱི་འབྲས་བུ་རྣམ་པར་ཤེས་པ་དང་རེག་པ་དང་ཚོར་བ་དང་སྲེད་པ་བཞི་ཡོད་པས་དེ་གཉིས་ཀྱང་ཡོད་དམ་སྙམ་པ་ལ། མ་ཡིན་ཏེ་སྔར་བཤད་པའི་ཚུལ་གྱིས་བལྟ་བྱ་གཟུགས་དང་ལྟ་བའི་བྱེད་པ་མིག་གི་དབང་པོ་གཉིས་མེད་པའི་ཕྱིར་དེ་དག་གི་འབྲས་བུ་རྣམ་པར་ཤེས་པ་ལ་སོགས་པ་བཞི་རང་བཞིན་དུ་ཡོད་པ་མིན་པར་གྲུབ་པ་ཡིན་ནོ། །གལ་ཏེ་དེ་ལྟ་ནའང་དེ་དག་གི་འབྲས་བུ་ལེན་པ་དང་སྲིད་པ་དང་རྒ་ཤི་ལ་སོགས་པ་བཞི་པོ་ནི་ཡོད་དོ་སྙམ་ན། སྔར་རྒྱུ་རྣམ་པར་ཤེས་པ་ལ་སོགས་པ་ཡོད་པར་བཤད་པ་མ་ཡིན་པ་ཉིད་ཀྱིས་དེ་དག་གི་འབྲས་བུ་ཉེ་བར་ལེན་པ་ལ་སོགས་པ་བཞི་ཇི་ལྟ་བུར་ན་ཡོད་པར་འགྱུར་ཏེ་གཏན་ཡོད་པར་མི་འགྱུར་རོ་ཞེས་པའི་དོན་ཏོ། །རིགས་པ་དེ་ཆོས་གཞན་ལ་བསྒྲེ་བ་ནི། ལྟ་བས་ཉན་དང་སྣོམ་པ་དང་། །མྱོང་བར་བྱེད་དང་རེག་བྱེད་ཡིད། །ཉན་པ་པོ་དང་མཉན་ལ་སོགས། །རྣམ་པར་བཤད་པར་ཤེས་པར་བྱ། །ཞེས་པ་སྟེ། ཉན་དེ་རང་གི་བདག་ཉིད་ནི། །དེ་ལ་ཉན་པ་མ་ཡིན་ཉིད། །ཅེས་པ་ལ་སོགས་པ་ཐམས་ཅད་ལ་མཚུངས་པར་སྦྱར་བར་བྱའོ། །གསུམ་པ་དོན་བསྡུ་བ་ནི། དེ་ལྟར་ན་རབ་ཏུ་བྱེད་པ་འདིས་ལྟ་བ་དང་བལྟ་བྱ་ལྟ་བ་པོ་ལ་སོགས་པ་བཀག་པས་དངོས་སུ་ཕྱི་ནང་གི་སྐྱེ་མཆེད་རྣམས་ཡང་དག་པར་བདེན་པའི་སྤྲོས་པ་མེད་དགག་དང་། དེ་དག་ཏུ་སྣང་བ་ཀུན་རྫོབ་པ་སྒྱུ་མ་ལྟ་བུར་གྲུབ་ལ། དེའི་ཤུགས་ལ་སྔར་བཤད་པ་ལྟར་བྱ་བ་དང་བཅས་པའི་ཆོས་ཐམས་ཅད་དོན་དམ་པར་སྤྲོས་པ་མེད་དགག་དང་། ཀུན་རྫོབ་ཙམ་དུ་སྒྱུ་མ་ལྟ་བུའི་རྟེན་འབྲེལ་དུ་གྲུབ་པ་ཡིན་ནོ། །དོན་འདི་ཉིད་ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང་། མིག་དང་གཟུགས་ལ་བརྟེན་ནས་ནི། །མིག་གི་རྣམ་ཤེས་འདི་སྐྱེ་ཡང་། །ཞེས་པ་ནས། འགར་ཡང་འགྲོ་འོང་མེད་སྟོང་དང་། །སྒྱུ་འདྲར་རྣལ་འབྱོར་པ་ཡིས་མཐོང་། །ཞེས་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། དབང་པོ་བརྟག་པ་སྟེ་རབ་ཏུ་བྱེད་པ་གསུམ་པའི་བཤད་པའོ།།  །།ཕུང་པོ་བརྟག་པ་ལ་གསུམ་ལས། དང་པོ་འབྲེལ་དགོད་པ་ལ་ཟབ་མོའི་མདོའི་འབྲེལ་ནི། རྒྱལ་བའི་ཡུམ་ལས། རབ་འབྱོར་གཟུགས་ནི་རང་བཞིན་གྱིས་སྟོང་ངོ་། །ཞེས་དང་། ཏིང་ངེ་འཛིན་གྱི་རྒྱལ་པོ་ལས། ཕུང་པོ་རང་བཞིན་དབེན་ཞིང་སྟོང་པ་ཉིད། །བྱང་ཆུབ་རང་བཞིན་དབེན་ཞིང་སྟོང་པ་ཉིད། །གང་སྤྱོད་དེ་ཡང་རང་བཞིན་སྟོང་པ་སྟེ། །ཡེ་ཤེས་ལྡན་པས་ཤེས་ཀྱི་བྱིས་པས་མིན། །ཅེས་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་ཕྱི་ནང་གི་སྐྱེ་མཆེད་རྣམས་བཀག་མོད་ཀྱི། ཆོས་མངོན་པའི་མདོ་ལས། འདུས་བྱས་གང་ཞེ་ན་ཕུང་པོ་ལྔའོ་ཞེས་གསུངས་པས་ཕུང་པོ་ལྔ་རང་བཞིན་དུ་ཡོད་ལ། དེས་ན་དེའི་ཁོངས་སུ་འདུས་པས་སྐྱེ་མཆེད་རྣམས་ཀྱང་རང་བཞིན་དུ་ཡོད་དོ་སྙམ་པ་ལ། ཕུང་པོ་ཉིད་རང་བཞིན་དུ་ཡོད་པར་མ་གྲུབ་པས་ལུང་དེ་དྲང་དོན་དུ་བསྒྲུབ་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཉིས་པ་དེའི་གཞུང་བཤད་པ་ལ་གསུམ་སྟེ། གཟུགས་ཀྱི་ཕུང་པོ་རང་བཞིན་དུ་དགག་པ་དང་། དེ་ཆོས་གཞན་ལ་བསྒྲེ་བ་དང་། ཞར་ལ་རྩོད་པའི་ཐབས་ཁྱད་པར་ཅན་ལ་གདམས་པའོ། །དང་པོ་ལ་སྤྱིར་ཕུང་པོ་འདུས་བྱས་ཀྱིས་བསྡུས་ཤིང་། དེ་ལ་རྒྱུ་འབྲས་ཀྱིས་ཁྱབ་པས་རྒྱུ་འབྲས་ཀྱི་གཟུགས་ཕན་ཚུན་གཞན་ཉིད་དགག་པ་དང་། ཕན་ཚུན་ཡོད་མེད་ཀྱི་དང་། འདྲ་མི་འདྲའི་རྒྱུ་འབྲས་དགག་པ་གསུམ་ལས། དང་པོ་ལའང་གཉིས་ལས། འབྲས་བུའི་གཟུགས་གཞན་དུ་གྲུབ་པ་དགག་པ་ལ་གཟུགས་ཀྱི་རྒྱུའམ་རྒྱུའི་གཟུགས་འབྱུང་བ་བཞི་ལས་མ་གཏོགས་པར་རམ་ངོ་བོ་ཐ་དད་པའི་འབྲས་བུའི་གཟུགས་འབྱུང་བ་ལས་གྱུར་པ་ཡུལ་ལྔ་དབང་པོ་ལྔ་སྟེ་བཅུའམ། ཁ་ཅིག་གིས་བཏགས་པའི་རྣམ་པར་རིག་བྱེད་མ་ཡིན་པ་དང་བཅས་པ་ནི་དམིགས་པར་མི་འགྱུར་རོ་ཞེས་པ་རྣལ་མའི་དམ་བཅའོ། །དེའི་འཐད་པ་དེ་ལྟ་མ་ཡིན་ཏེ། གཟུགས་ཀྱི་རྒྱུ་ནི་མ་གཏོགས་པར་འབྲས་བུའི་གཟུགས་གྲུབ་པར་འདོད་ན་དེ་རྒྱུའི་གཟུགས་ལ་ལྟོས་པ་མེད་པར་འགྱུར་ཏེ་དེ་ལས་གཞན་དུ་གྲུབ་པའི་ཕྱིར་བུམ་པ་དང་སྣམ་བུ་བཞིན་ནོ། །གལ་ཏེ་གཞན་ཡིན་ཀྱང་ལྟོས་པ་མི་འགལ་ཏེ་ས་བོན་དང་མྱུ་གུ་བཞིན་ནོ་ཞེ་ན། ཐ་སྙད་དུ་མྱུ་གུ་ས་བོན་ལ་ལྟོས་སུ་ཆུག་ནའང་དེ་དག་གཞན་ཡིན་པ་ཉིད་དུ་མ་གྲུབ་སྟེ། སྔར་བདེན་པ་གཉི་གར་ཡང་རྒྱུ་འབྲས་གཞན་ཡིན་པ་བཀག་པའི་ཕྱིར་དང་། གཞན་དུ་གྲུབ་ན་ལྟོས་མེད་དུ་འགྱུར་བའི་ཕྱིར་རོ། །དེ་ལྟ་ན་འབྲས་བུའི་གཟུགས་རང་གི་རྒྱུ་ལ་མི་ལྟོས་པའི་ཕྱིར་རྒྱུ་མེད་པ་ཅན་དུ་འགྱུར་ན། གཟུགས་ལ་སོགས་པའི་དོན་གང་ཡང་རྒྱུ་མེད་པར་ནི་ཡུལ་ལམ་དུས་གང་ན་ཡང་མེད་དེ་ཡུལ་དུས་རྣམ་པ་རེས་འགའ་བར་དམིགས་པའི་ཕྱིར་རོ། །དེས་ན་འབྲས་བུའི་གཟུགས་རང་གི་རྒྱུ་ལ་ལྟོས་པ་དང་བཅས་པས་དེ་ལས་གཞན་དུ་གྲུབ་པ་མེད་དོ་ཞེས་བཟློག་པ་དོན་གྱིས་གནས་སོ། །གཉིས་པ་རྒྱུའི་གཟུགས་གཞན་དུ་མ་གྲུབ་པ་ནི། འབྲས་བུའི་གཟུགས་ཞེས་བྱ་བ་མ་གཏོགས་པར་རམ་དེ་ལས་ངོ་བོ་ཐ་དད་པའི་གཟུགས་ཀྱི་རྒྱུའམ་རྒྱུའི་གཟུགས་འབྱུང་བ་ཆེན་པོ་བཞི་ཡང་རྣམ་པར་དཔྱད་པའི་ངོ་ན་མི་སྣང་ངོ་ཞེས་པ་རྣལ་མའི་དམ་བཅའོ། །དེའི་འཐད་པ་དེ་ལྟ་མ་ཡིན་ཏེ། གལ་ཏེ་འབྲས་བུའི་གཟུགས་ནི་མ་གཏོགས་པར། གཟུགས་ཀྱི་རྒྱུ་ཞིག་ཡོད་པར་འདོད་ན་ནི་རྒྱུ་དེ་འབྲས་བུ་ལ་ལྟོས་པ་མེད་པར་འགྱུར་ཏེ། དེའི་ཁྱབ་པ་ནི་སྔ་མ་དང་མཚུངས་ལ། འདོད་པར་མི་ནུས་ཏེ་ཕའི་ཐ་སྙད་དུ་འཇོག་པ་བུ་ལ་ལྟོས་དགོས་པ་ལྟར་འདི་ནི་འདིའི་རྒྱུ་ཡིན་ནོ་ཞེས་རྒྱུའི་ཐ་སྙད་དུ་འཇོག་པའང་འབྲས་བུ་ལ་ལྟོས་དགོས་པས། འབྲས་བུ་ལ་ལྟོས་པ་མེད་པའི་རྒྱུ་མེད་དེ་ནམ་མཁའི་མེ་ཏོག་གི་རྒྱུ་བཞིན་ནོ་ཞེས་པའོ། །སྤྱིར་རྒྱུ་འབྲས་རྫས་གཞན་དུ་གྲུབ་པ་བཀག་པ་ཙམ་གྱིས་རང་བཞིན་དུ་གྲུབ་པ་མི་ཁེགས་པས། དེ་དག་རྫས་ཐ་མི་དད་དུ་གྲུབ་པའང་དགག་དགོས་མོད་ཀྱི་འདིར་དེ་མ་གསུངས་པ་ནི་དེ་དགག་སླ་བར་དགོངས་པའམ། འདིར་རང་གི་སྡེ་པའི་གྲུབ་མཐའ་དགག་པའི་སྐབས་ཡིན་པས་དེ་ལ་རྒྱུ་འབྲས་རྫས་གཅིག་པའི་ལོག་རྟོག་མེད་པར་དགོངས་པ་ཡིན་ནོ། །གཉིས་པ་ལ་འབྲས་བུ་ཡོད་མེད་ཀྱི་རྒྱུ་དང་། རྒྱུ་མེད་ཀྱི་འབྲས་བུ་དགག་པ་དང་། དོན་བསྡུ་བ་གསུམ་ལས། དང་པོ་ནི། ཡང་གཟུགས་ཀྱི་རྒྱུ་ཞིག་ཡོད་ན་འབྲས་བུའི་གཟུགས་ཡོད་པའམ། མེད་པ་སྐྱེད་པར་བྱེད་པའི་རྒྱུ་ཞིག་རྟོག དེ་ལ་འབྲས་བུའི་གཟུགས་ཡོད་ན་ཡང་གཟུགས་ཀྱི་ནི། རྒྱུ་ཡང་འཐད་པར་མི་འགྱུར་བ་ཉིད་དེ་རྒྱུ་ནི་འབྲས་བུ་བསྒྲུབ་པའི་དོན་དུ་ཡིན་པས་དེ་ལ་རྒྱུ་དོན་མེད་པའི་ཕྱིར་རོ། །འབྲས་བུའི་གཟུགས་མེད་ན་ཡང་གཟུགས་ཀྱི་ནི། རྒྱུ་ཡང་འཐད་པར་མི་འགྱུར་བ་ཉིད་དེ་ནམ་མཁའི་མེ་ཏོག་ལྟར་རྟེན་མེད་པའི་སྐྱེ་བའི་བྱ་བ་མི་འཇུག་པས་མེད་པ་སྒྲུབ་པར་མི་ནུས་པའི་ཕྱིར་དང་། སྔར་བཤད་པ་ལྟར་འབྲས་བུ་མེད་ན་དེའི་རྒྱུ་ཉིད་མི་འགྲུབ་པའི་ཕྱིར་རོ། །གཉིས་པ་ནི། དེ་བཞིན་ཏུ་འབྲས་བུའི་གཟུགས་ཀྱང་རྒྱུ་ཡོད་པའམ་མེད་པ་ཞིག་འདོད་གྲང་། དང་པོ་ནི་མི་རུང་སྟེ་སྔར་དེའི་རྒྱུ་མེད་པ་ཉིད་དུ་བཤད་ཟིན་པའི་ཕྱིར་རོ། །གཉིས་པ་ལྟར་ན་རྒྱུ་མེད་པའི་གཟུགས་དག་ནི་དཔྱད་ན་འཐད་པར་མི་རུང་ཞིང་། མ་དཔྱད་ན་སྣང་ངོར་ཡང་རུང་མིན་ཉིད་དེ་དེ་རེས་འགའ་བར་མཐོང་བའི་ཕྱིར་རོ། །གསུམ་པ་ནི། དེ་ལྟར་རྒྱུ་འབྲས་ཀྱི་གཟུགས་རིགས་པས་དཔྱད་ན་མེད་པ་དེའི་ཕྱིར་དེ་ཁོ་ན་ཉིད་རྟོགས་པར་འདོད་པའི་རྣལ་འབྱོར་པས་གཟུགས་ཀྱི་ཁྱད་པར་གྱི་ཆོས་ཀྱི་རྣམ་པར་རྟོག་པ་སྡུག་མི་སྡུག་དང་། ཐོགས་པ་ཡོད་མེད་དང་། བསྟན་དུ་ཡོད་མེད་དང་། འདས་མ་འོངས་དང་། སྔོ་སེར་ལ་སོགས་པ་འགའ་ཡང་རྣམ་པར་བརྟག་པར་མི་བྱ་སྟེ་ཁྱད་པར་གྱི་གཞི་མ་དམིགས་པའི་ཕྱིར་བོང་བུའི་རྭའི་རྣོ་རྟུལ་བཞིན་ནོ་ཞེས་པ་སྟེ། འདི་སྤྱིའི་མཇུག་སྡུད་དུ་སྦྱར་ཡང་འགྲིགས་སོ། །གསུམ་པ་ནི། གཞན་ཡང་གཟུགས་ཀྱི་རྒྱུ་འདི་འབྲས་བུ་འདྲ་བའམ་མི་འདྲ་བ་སྒྲུབ་པར་བྱེད་གྲང་། དེ་ལ། འབྲས་བུ་རྒྱུ་དང་འདྲ་བ་ཞེས། །བྱ་བ་འཐད་པ་མ་ཡིན་ཏེ། །རྒྱུའི་གཟུགས་འབྱུང་བ་བཞི་དང་འབྲས་བུའི་གཟུགས་དབང་པོ་ལྔ་སྲ་བ་དང་མིག་ཤེས་ཀྱི་རྟེན་གཟུགས་དང་བའི་བདག་ཉིད་ལ་སོགས་པ་མཚན་ཉིད་ཐ་དད་པ་དང་། ཡུལ་ལྔའང་དབང་པོ་ཐ་དད་ཀྱི་ཡུལ་ཡིན་པས་རྒྱུ་འབྲས་ཀྱི་གཟུགས་སྲིད་ཞི་ལྟར་མཚན་ཉིད་མི་འདྲ་བའི་ཕྱིར་དང་། དུས་མཉམ་པའི་སཱ་ལུའི་ས་བོན་ལ་སོགས་པ་ལྟར་ཕན་ཚུན་འདྲ་བ་རྣམས་ལ་རྒྱུ་འབྲས་མ་མཐོང་བའི་ཕྱིར་རོ། །འབྲས་བུའི་གཟུགས་རྒྱུའི་གཟུགས་དང་མི་འདྲ་བ་ཞིག་སྐྱེད་དོ་ཞེས་བྱ་བ་འཐད་པ་མ་ཡིན་ཏེ་མི་འདྲ་བའི་ཕྱིར་སྲིད་པ་དང་ཞི་བ་བཞིན་ནོ་ཞེས་བྱ་བའོ། །གཉིས་པ་རིགས་པ་དེ་ཆོས་གཞན་ལ་བསྒྲེ་བ་ནི། ཚོར་བ་རྒྱུ་རེག་པ་དང་འདུ་ཤེས་ལྷན་ཅིག་འབྱུང་བའི་རྣམ་པར་ཤེས་པ་དང་འདུ་བྱེད་མ་རིག་པ་དང་སེམས་གཙོ་བོ་རྣམ་པར་ཤེས་པ་འདུ་བྱེད་དང་གཅིག་དང་ཐ་དད་དུ་དཔྱད་ན་མི་འཐད་པ་ལ་སོགས་པ་རྣམ་པ་དག་ནི་ཐམས་ཅད་དུ་གཟུགས་ཉིད་ཀྱི་ནི་རིམ་པ་མཚུངས་ལ། དེ་བཞིན་དུ་མཚན་ཉིད་མཚན་གཞི་དང་ཡན་ལག་དང་ཡན་ལག་ཅན་ལ་སོགས་པ་དངོས་པོ་ཐམས་ཅད་ཀྱང་དེ་ཉིད་དང་གཞན་ལ་སོགས་པར་དཔྱད་ན་མི་འཐད་པ་སྔར་གཟུགས་དགག་པའི་རིམ་པ་དང་མཚུངས་པར་ཤེས་པར་བྱའོ། །གསུམ་བརྩོད་པའི་ཐབས་ཁྱད་པར་ཅན་ལ་གདམས་པ་ལ། རེ་ཞིག་གཞན་ཕྱོགས་སུན་འབྱིན་པའི་ཐབས་ཁྱད་པར་ཅན་ནི། དངོས་པོ་སྨྲ་བའི་སྒྲུབ་བྱེད་ཐམས་ཅད་བསྒྲུབ་བྱ་དང་མཚུངས་པས་འགོག་པ་སྟེ། འདི་ལྟར་སྟོང་པ་ཉིད་དུ་སྨྲ་བའི་དབུ་མ་པས་དངོས་པོ་རྣམས་རང་བཞིན་དུ་ཡོད་པ་ཅིའི་ཕྱིར་ཞེས་སྒྲུབ་བྱེད་བརྩད་པ་བྱས་པའི་ཚེ་དངོས་པོ་སྨྲ་བ་གང་ཞིག་བརྟེན་ནས་འབྱུང་བའི་ཕྱིར་རོ། །ཞེས་པ་ལ་སོགས་པའི་ལན་འདེབས་སྨྲ་བྱེད་པ་དེ་ཡི་ལན་དེ་དག་ཐམས་ཅད་ལན་ལེགས་པར་བཏབ་པ་མིན་ཏེ། བརྟེན་ནས་འབྱུང་བ་ལ་སོགས་པར་བདེན་པའི་ཕྱོགས་ཆོས་དང་། བརྟེན་ནས་འབྱུང་བར་སྣང་བ་ལ་སོགས་པ་རང་བཞིན་ཡོད་པས་ཁྱབ་པ་བསྒྲུབ་པར་བྱ་བ་དངོས་པོ་རང་བཞིན་དུ་ཡོད་པ་དང་མཚུངས་པར་མ་གྲུབ་པར་འགྱུར་ཏེ། དབུ་མར་ཆོས་གཅིག་སྟོང་པར་བསྟན་པར་འདོད་པ་བཞིན་དུ་ཆོས་ཐམས་ཅད་ཀྱང་སྟོང་པ་ཉིད་ཡིན་པའི་ཕྱིར་རོ། །རང་ཕྱོགས་ལ་སྐྱོན་སྤོང་གི་ཐབས་ཁྱད་པར་ཅན་ནི། དབུ་མ་པ་ལ་སྐྱོན་ཐམས་ཅད་བསྒྲུབ་བྱ་དང་མཚུངས་པར་མ་གྲུབ་པས་ཏེ། འདི་ལྟར་དབུ་མ་པས་ཆོས་ཐམས་ཅད་སྟོང་པ་ཉིད་ཡིན་ནོ་ཞེས་བཤད་པ་བྱས་པའི་ཚེ་དངོས་པོ་སྨྲ་བ་གང་ཞིག་དེ་ལྟར་ན་ལས་རྒྱུ་འབྲས་ལ་སོགས་པའང་མེད་པར་འགྱུར་རོ་ཞེས་སྐྱོན་འདོགས་སྨྲ་བྱེད་པ། དེ་ཡི་སྐྱོན་དེ་དག་ཐམས་ཅད་སྐྱོན་ལེགས་པར་བཏགས་པ་མིན་ཏེ། དེ་དག་རང་བཞིན་པ་མེད་པར་ཐལ་བ་ནི་འདོད་པ་ཉིད་ཡིན་ལ། ཀུན་རྫོབ་ཏུ་མེད་པར་ཐལ་བ་ལ་ཁྱབ་པ་བསྒྲུབ་པར་བྱ་དང་མཚུངས་པར་མ་གྲུབ་པར་འགྱུར་ཏེ། གཟུགས་བརྙན་ལ་སོགས་པས་དངོས་སུ་མ་ངེས་པའི་ཕྱིར་རོ། །གསུམ་པ་དོན་བསྡུ་བ་ནི། དེ་ལྟར་ན་རབ་ཏུ་བྱེད་པ་འདིས་དངོས་སུ་ཕུང་པོ་ལྔ་རང་རང་གི་རྒྱུ་ལས་དེ་ཉིད་དང་གཞན་ལ་སོགས་པར་དཔྱད་ན་མ་གྲུབ་པས་དོན་དམ་པར་སྤྲོས་པ་མེད་དགག་དང་། ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་སྒྱུ་མ་ལྟར་གྲུབ་ལ། ཤུགས་ལ་ལྟོས་བཅས་ཀྱི་ཆོས་ཐམས་ཅད་རང་རང་གི་ལྟོས་ས་ལས་དེ་ཉིད་དང་གཞན་ལ་སོགས་པར་གྲུབ་པ་བཀག་པས་ཤུགས་ལ་ཆོས་ཐམས་ཅད་དོན་དམ་པར་སྤྲོས་པའི་མཚན་མ་ཅིར་ཡང་གྲུབ་པ་མེད་པ་དང་། ཀུན་རྫོབ་ཏུ་སྣང་བ་སྒྱུ་མ་ལྟ་བུར་གྲུབ་པ་ཡིན་ནོ། །དོན་འདི་ཉན་ཐོས་ལ་གདམས་པའི་མདོ་ལས། གཟུགས་ནི་ལྦུ་བ་གདོས་པ་འདྲ། །ཚོར་བ་ཆུ་ཡི་ཆུ་བུར་བཞིན། །འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་འདྲ། །རྣམ་ཤེས་སྒྱུ་མ་ལྟ་བུ་ཞེས། །ཉི་མའི་གཉེན་གྱིས་བཀའ་སྩལ་ཏོ། །ཞེས་གསུངས་པ་བཞིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་ཕུང་པོ་བརྟག་པ་སྟེ། རབ་ཏུ་བྱེད་པ་བཞི་པའི་བཤད་པའོ།།  །།ཁམས་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོའི་མདོའི་འབྲེལ་ནི། རྒྱལ་བའི་ཡུམ་ལས། སའི་ཁམས་མེད་ཅེས་དང་། ས་ལ་སོགས་པའི་ཁམས་ཤེས་ཏེ། ཇི་ལྟར་ཤེས་ཤེ་ན། ནམ་མཁའི་ཁམས་ཇི་ལྟ་བ་བཞིན་ཏུ་རབ་ཏུ་ཤེས་སོ་ཞེས་དང་། ཏིང་ངེ་འཛིན་གྱི་རྒྱལ་པོ་ལས་ཀྱང་། ཐུབ་པ་ཁྱོད་ཀྱིས་ཕུང་པོ་དབེན་པར་གཟིགས། །ཁམས་དང་སྐྱེ་མཆེད་རྣམས་ཀྱང་དེ་བཞིན་ཏེ། །དབང་པོའི་གྲོང་ནི་མཚན་མས་དབེན་པ་དག །ཀུན་ཀྱང་ཐུབ་པ་ཁྱོད་ཀྱིས་ཇི་བཞིན་གཟིགས། །ཞེས་ཕུང་པོ་དང་སྐྱེ་མཆེད་ལྟར་ཁམས་རང་བཞིན་སྟོང་པ་ཉིད་དུ་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་སྐྱེ་མཆེད་དང་ཕུང་པོ་རྣམས་བཀག་མོད་ཀྱི། རྒྱལ་པོ་ཆེན་པོ་སྐྱེས་བུ་གང་ཟག་འདི་ནི་ཁམས་དྲུག་པའོ་ཞེས་གང་ཟག་གི་གདགས་གཞི་གསུངས་པ་དང་། སྔར་དངོས་སུ་མ་བཀག་པས་ཁམས་དྲུག་རང་བཞིན་དུ་ཡོད་ལ། སྐྱེ་མཆེད་དང་ཕུང་པོ་ཡང་དེའི་ཁོངས་སུ་འདུས་པས་རང་བཞིན་དུ་ཡོད་དོ་སྙམ་པའི་དོགས་པ་བསལ་བའི་ཕྱིར་ཁམས་དྲུག་དཔྱད་ན་རང་བཞིན་མེད་པར་སྟོན་པ་འདི་བཀོད་པ་ཡིན་ནོ། །གཉིས་པ་དེའི་གཞུང་བཤད་པ་ལ་གསུམ་སྟེ། ནམ་མཁའི་ཁམས་དགག་པ་དང་། དེ་ཁམས་གཞན་ལ་བསྒྲེ་བ་དང་། བཀག་པའི་དོན་དུ་ལྟ་བ་སྨད་པའོ། །དང་པོ་ལ་ནམ་མཁའི་ཁམས་ཀྱི་མཚན་ཉིད་མཚན་གཞི་དགག་པ་དང་། དངོས་པོ་དངོས་མེད་དུ་གྲུབ་པ་དགག་པ་དང་། མཇུག་བསྡུ་བ་གསུམ་ལས། དང་པོ་ལ་གསུམ་སྟེ། མཚན་གཞི་དགག་པ་དང་། མཚན་ཉིད་དགག་པ་དང་། དོན་བསྡུ་བའོ། །དང་པོ་ལའང་མཚན་ཉིད་འཇུག་པ་མི་འཐད་པ་དང་། འཇུག་པ་མེད་པ་མཚན་གཞིར་མི་རུང་བ་གཉིས་ལས། དང་པོ་ལའང་མཚན་ཉིད་ཀྱི་སྔར་མཚན་གཞི་མེད་པས་དང་། མཚན་བཅས་མཚན་མེད་དང་དེ་ལས་གཞན་ལ་མི་འཇུག་པས་མཚན་ཉིད་འཇུག་པར་མི་འཐད་པ་ལས། དང་པོ་ནི། དེ་ལ་ནམ་མཁའ་མི་སྒྲིབ་པའོ། །ཞེས་པའི་ཚུལ་གྱིས་འདུས་མ་བྱས་ནམ་མཁའི་མཚན་ཉིད་ནི་རྒྱུ་རྐྱེན་གྱིས་མ་བསྐྱེད་ཅིང་སྒྲིབ་པའམ་ཐོགས་པར་བྱེད་པའི་རེག་བྱ་དང་བྲལ་བའོ། །དེ་ལ་སྔར་མཚན་གཞི་གྲུབ་ན་དེ་ལ་མཚན་ཉིད་འཇུག་པར་འགྱུར་བ་ཞིག་ན། འདིར་ནམ་མཁའི་མཚན་ཉིད་སྒྲིབ་པ་མེད་པའི་སྔ་རོལ་ན་མཚན་གཞི་ནམ་མཁའ་ཅུང་ཟད་ཀྱང་གྲུབ་པ་ཡོད་པ་མ་ཡིན་ལ། དེ་ལྟར་མཚན་ཉིད་སྒྲིབ་པ་མེད་པ་མེད་པའི་མཚན་གཞི་ནམ་མཁའི་དངོས་པོ་སྔར་མེད་པའི་ཕྱིར་ན། མཚན་ཉིད་དེ་མཚན་གཞི་གང་དུ་འཇུག་པར་འགྱུར་ཞེས་སྦྲེལ་ཏེ་རྟེན་མཁར་གཞོང་སྔར་མེད་པར་དེ་ལ་རྒྱ་ཤུག་བརྟེན་པར་མི་རུང་བ་བཞིན་ནོ། །དེ་ལ་མཚན་གཞི་དང་མཚན་ཉིད་ནི་མཁར་གཞོང་དང་རྒྱ་ཤུག་ལྟར་རྫས་ཐ་དད་ཀྱི་རྟེན་དང་བརྟེན་པ་མ་ཡིན་གྱི་ངོ་བོ་གཅིག་ཡིན་པས་མཚན་གཞི་སྔར་གྲུབ་མི་དགོས་སོ་སྙམ་ན། མ་ཡིན་ཏེ་ངོ་བོ་གཅིག་ལ་རྟེན་དང་བརྟེན་པ་དང་ལས་དང་བྱེད་པོ་མི་རུང་བའི་ཕྱིར་རོ། །མཚན་གཞི་སྔར་མེད་པར་མ་གྲུབ་བོ་སྙམ་ན། གལ་ཏེ་ནམ་མཁའི་མཚན་ཉིད་ལས་མཚན་གཞི་ནམ་མཁའ་སྔར་གྲུབ་པར་གྱུར་ན་ནི་དེ་ལ་མཚན་ཉིད་མེད་པར་ཐལ་བར་འགྱུར་ལ། འདོད་པར་ནི་མི་ནུས་ཏེ་སྤྱིར་མཚན་ཉིད་མེད་པའི་ཆོས་སམ་དངོས་པོ་ནི་རྣམ་པ་འགའ་ཡུལ་ལམ་དུས་གང་ན་ཡང་ཡོད་པ་མ་ཡིན་ཏེ། རང་རང་གི་ཐ་སྙད་དུ་འཇོག་པའི་རྒྱུ་ཐུན་མོང་མ་ཡིན་པའི་ངོ་བོ་མེད་པའི་ཆོས་མི་སྲིད་པའི་ཕྱིར་སྙམ་དུ་དགོངས་པའོ། །གཉིས་པ་ནི། གཞན་ཡང་མཚན་ཉིད་འདི་འཇུག་ན་སྔར་ནས་མཚན་ཉིད་དེ་དང་བཅས་པའམ། དེ་མེད་པའམ། དེ་གཉིས་ལས་གཞན་པ་ཞིག་ལ་འཇུག་གྲང་། དེ་ལ་མཚན་ཉིད་དེ་སྔར་མེད་པ་ལ་ནི་མཚན་ཉིད་དེ་མི་འཇུག་སྟེ། བོང་བུའི་རྭ་ལྟར་དེ་ལ་མཚན་ཉིད་འཇུག་པར་འགལ་བའི་ཕྱིར་རོ། །སྔར་ནས་མཚན་ཉིད་དང་བཅས་པ་ལའང་འཇུག་པ་མིན་ཏེ་དོན་དང་ཐུག་པ་མེད་པར་འགྱུར་བའི་ཕྱིར་རོ། །མཚན་བཅས་དང་མཚན་ཉིད་མེད་པ་ལས་གཞན་ལའང་འཇུག་པར་མི་འགྱུར་ཏེ། དེ་གཉིས་དངོས་འགལ་ཡིན་པས་ཕུང་པོ་གསུམ་པ་མི་སྲིད་པའི་ཕྱིར་རོ། །གཉིས་པ་ནི། དེ་ལྟར་མཚན་ཉིད་འཇུག་པ་མེད་མོད་མཚན་གཞི་ནམ་མཁའ་ཡོད་དོ་སྙམ་ན། སྔར་བཤད་པའི་ཚུལ་གྱིས་མཚན་ཉིད་འཇུག་པ་མ་ཡིན་ན། མཚན་གཞི་འཐད་པར་མི་འགྱུར་ཏེ་མཚན་གཞིའི་མཚན་ཉིད་མཚན་ཉིད་གྱི་རྟེན་བྱེད་པ་ཡིན་པས་སོ། །དེ་ལྟར་ནམ་མཁའི་མཚན་གཞི་བཀག་ནས། དེའི་མཚན་ཉིད་དགག་པ་ནི། གལ་ཏེ་ཁྱོད་ཀྱིས་མཚན་ཉིད་མཚན་གཞི་ལ་འཇུག་པ་བཀག་པ་ཡིན་གྱི་མཚན་ཉིད་དེ་ཉིད་མ་བཀག་པས་ཡོད་དོ་སྙམ་ན། སྔར་བཤད་པའི་ཚུལ་གྱིས་མཚན་ཉིད་འཇུག་པ་མེད་པས་རྟེན་ནམ་ལས་མཚན་གཞི་ནམ་མཁའ་འཐད་པ་མ་ཡིན་པའི་ཕྱིར་ན་བརྟེན་པའམ་བྱེད་པ་པོ་དེའི་མཚན་ཉིད་ཀྱང་ནི་ཡོད་པ་མ་ཡིན་ཏེ་ནམ་མཁའི་མེ་ཏོག་བཞིན་ནོ་ཞེས་པའོ། །དེ་གཉིས་ཀྱི་དོན་བསྡུ་བ་ནི། མཚན་ཉིད་འཇུག་པ་མི་འཐད་པ་དེའི་ཕྱིར་ནམ་མཁའི་མཚན་གཞི་ཡོད་མིན་ཏེ། རྟེན་མཚན་གཞི་མེད་པས་དེའི་མཚན་ཉིད་ཡོད་པ་ཉིད་མ་ཡིན་ཞེས་པའོ། །གཉིས་པ་ནམ་མཁའ་དངོས་པོ་དངོས་མེད་དུ་གྲུབ་པ་དགག་པ་ལ་དངོས་པོར་མ་གྲུབ་པ་དང་། དངོས་མེད་དུ་མ་གྲུབ་པ་དང་། དེའི་འཛིན་པ་མ་གྲུབ་པ་གསུམ་ལས། དང་པོ་ནི། བྱེ་བྲག་ཏུ་སྨྲ་བ་དག་ནམ་མཁའ་འདུས་མ་བྱས་རྟག་པའི་དངོས་པོར་སྨྲ་བ་ལ། ནམ་མཁའ་ནི་དངོས་པོར་མི་རུང་སྟེ་མཚན་ཉིད་མཚན་གཞི་གཉིས་དང་བྲལ་བའི་ཕྱིར་ནམ་མཁའི་མེ་ཏོག་བཞིན་ནོ། །དེའི་ཕྱོགས་ཆོས་ནི་སྔར་བསྒྲུབས་ཟིན་ལ། ཁྱབ་པ། མཚན་ཉིད་མཚན་གཞི་མ་གཏོགས་པའི་དངོས་པོ་ཡང་ནི་ཡོད་པ་མ་ཡིན་ཏེ། གཞི་དང་ཐུན་མོང་མ་ཡིན་པའི་ཐ་སྙད་དུ་འཇོག་པའི་རྒྱུ་རང་གི་ངོ་བོ་མེད་པའི་ཆོས་མི་སྲིད་པའི་ཕྱིར་རོ་སྙམ་དུ་དགོངས་པའོ། །གཉིས་པ་ནི། མདོ་སྡེ་པ་དག་ནམ་མཁའ་ནི་དོན་བྱེད་པས་སྟོང་པ་དངོས་པོ་མེད་པའི་རང་བཞིན་དུ་ཡོད་དོ་ཞེས་སྨྲ་བ་ལ། ནམ་མཁའ་ཆོས་ཅན། དེ་ཁོ་ནར་དངོས་པོ་མེད་པ་ཙམ་དུའང་གྲུབ་པ་མེད་དེ། སྔར་བཤད་པའི་ཚུལ་གྱིས་དངོས་པོ་ཡོད་པ་མ་ཡིན་པའི་ཕྱིར། རི་བོང་གི་རྭ་བཞིན་ནོ། །གལ་ཏེ་ནམ་མཁའ་དངོས་པོར་མ་གྲུབ་པ་ཉིད་དངོས་པོ་མེད་པར་གྲུབ་པ་ཡིན་པས་ཁྱབ་པ་མ་གྲུབ་བོ་ཞེས་ཀྱང་བསམ་པར་མི་རིགས་ཏེ། རིང་པོ་དང་ཐུང་ངུ་ལྟར་དགག་བྱ་དང་བཀག་པ་ཕན་ཚུན་ལྟོས་དགོས་པས་ན་དགག་བྱ་དངོས་པོ་ཉིད་མ་གྲུབ་ན། དེ་བཀག་ཆོས་དངོས་མེད་དེ་དགག་བྱ་གང་གི་བཀག་ཆོས་ཡིན་པར་འགྱུར་ཏེ། རྨི་ལམ་གྱི་བུ་མི་བདེན་པས་དེ་ཤི་བ་མི་བདེན་པ་བཞིན་ནོ། །གསུམ་པ་ནི། དེ་ལྟར་དངོས་པོ་དངོས་མེད་ལ་དཔྱོད་པ་པོའི་གང་ཟག་ཡོད་པས་དེའི་དཔྱད་བྱ་དངོས་པོ་དངོས་མེད་གཉིས་ཀྱང་ཡོད་པ་ཡིན་ནོ་ཞེ་ན། དེ་གཉིས་ཀྱི་དཔྱོད་པ་པོ་ཉིད་ཡོད་པ་མ་ཡིན་ཏེ། གལ་ཏེ་ཡོད་ན་དངོས་པོ་དང་དངོས་མེད་དང་དེ་གཉི་གའི་མི་མཐུན་ཕྱོགས་སུ་གྱུར་པའི་གང་ཟག་གང་གིས་དཔྱད་བྱ་དངོས་པོ་དང་དངོས་མེད་ཤེས་པའམ་དཔྱོད་པར་བྱེད་གྲང་། དེ་དག་སྔར་དངོས་པོ་ཙམ་དང་དངོས་མེད་ཙམ་སྤྱིར་བཀག་པ་དང་། དངོས་འགལ་ལ་དགག་ཕྱོགས་ཀྱི་ཕུང་གསུམ་མི་སྲིད་པས་བཀག་ཟིན་པའི་ཕྱིར་རོ། །ཇི་སྐད་དུ། མདོ་ལས། ནང་གི་བདག་ཉིད་སྟོང་པར་ལྟོས། །ཕྱི་རོལ་གྱུར་པའང་སྟོང་པར་ལྟོས། །གང་ཞིག་སྟོང་ཉིད་སྒོམ་བྱེད་པ། །དེ་འགའ་ཞིག་ཀྱང་ཡོད་མ་ཡིན། །ཅེས་དང་། གང་དག་ཞི་ཞིང་རབ་ཞིའི་ཆོས་སེམས་པའི། །སེམས་པ་དེ་ཡང་ནམ་ཡང་འབྱུང་མ་ཡིན། །སྤྲོས་ཀུན་སེམས་ཀྱི་རྣམ་པར་རྟོག་ཡིན་ཏེ། །དེ་ཕྱིར་ཆོས་རྣམས་བསམ་ཡས་རྟོགས་པར་གྱིས། །ཞེས་གསུངས་པ་ལྟ་བུའོ། །མཇུག་བསྡུ་བ་ནི། མཚན་ཉིད་འཇུག་པ་མི་འཐད་པ་དེའི་ཕྱིར་ནམ་མཁའ་མཚན་གཞི་མིན་ལ། མཚན་གཞི་མེད་པ་དེའི་ཕྱིར་དེའི་མཚན་ཉིད་ཡོད་པ་མིན་ཞིང་། དེ་གཉིས་མེད་པའི་ཕྱིར་དེ་དངོས་པོ་མིན་ལ། དགག་པ་མེད་པ་དེའི་ཕྱིར་དེ་དངོས་མེད་མ་ཡིན་ཞེས་སྦྱར་བར་བྱའོ། །དེ་ལྟར་ནམ་མཁའི་ཁམས་བཀག་ནས་དེ་གཞན་ལ་བསྒྲེ་བ་ནི། ས་ལ་སོགས་པ་ཁམས་ལྔ་པོ་གཞན་གང་དག་ཀྱང་ནམ་མཁའ་མཚུངས་ཞེས་པ་སྟེ། ས་ཡི་མཚན་ཉིད་སྔ་རོལ་ན། །ས་ནི་ཅུང་ཟད་ཡོད་མ་ཡིན། །ཅེས་པ་ལ་སོགས་པ་ཐམས་ཅད་སྔ་མ་ལྟར་སྦྱར་བར་བྱའོ། །གསུམ་པ་བཀག་པའི་དོན་དུ་ལྟ་བ་སྨད་པ་ནི། དེ་ལྟར་ན་རིགས་པ་དེ་ཉིད་ཀྱིས་ཕྱི་ནང་གི་ཆོས་ཐམས་ཅད་ཡང་དག་པར་མཚན་ཉིད་མཚན་གཞི་དང་། དངོས་པོ་ཡོད་མེད་ཀྱི་སྤྲོས་པས་སྟོང་པར་གྲུབ་བཞིན་དུ་མ་རིག་པའི་རབ་རིབ་ཀྱིས་བློའི་མིག་ཉམས་པའི་བློ་ཆུང་གང་དག་ཕྱི་ནང་གི་དངོས་པོ་ཀུན་རྫོབ་པ་རྣམས་ལ་ཡང་དག་པར་ཡོད་པ་ཉིད་དང་དེ་བཀག་པའི་མེད་པ་ཉིད་དུ་ལྟ་བའི་གང་ཟག་དེ་ཡིས་ནི་བལྟ་བར་བྱ་བ་དོན་དམ་པ་རང་བཞིན་གྱིས་མྱ་ངན་ལས་འདས་པ་སྒྲ་རྟོག་གི་སྤྲོས་པ་ཐམས་ཅད་ཉེ་བར་ཞི་བ་ལ་ཞི་བར་མི་མཐོང་སྟེ་དམུས་ལོང་གིས་ཉི་མ་བཞིན་ནོ། །དེའི་ཕྱིར་དེ་དག་གིས་ཀུན་རྫོབ་ཏུ་སྲིད་པའི་མཐའ་སྤངས་ནས་ཞི་བ་ཙམ་དང་། སྲིད་ཞི་གཉི་གའི་མཐའ་སྤངས་ནས་མི་གནས་པའི་མྱ་ངན་ལས་འདས་པ་ཐོབ་པའི་གོ་སྐབས་མེད་པས། མྱ་ངན་ལས་འདས་པ་དོན་དུ་གཉེར་བ་རྣམས་ཀྱིས་ཇི་སྐད་བཤད་པའི་ཡོད་མེད་ལ་སོགས་པའི་མཐའ་ཐམས་ཅད་དང་བྲལ་བ་ཉིད་བསྒོམ་པར་བྱའོ། །དོན་འདི་ཉིད་ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང་། ཡོད་དང་མེད་ཅེས་བྱ་བ་མཐའ་ཡིན་ཏེ། །གཙང་དང་མི་གཙང་འདི་ཡང་མཐའ་གཉིས་ཡིན། །ཡོད་དང་མེད་ཅེས་བྱ་བ་རྩོད་པ་སྟེ། །གཙང་དང་མི་གཙང་འདི་ཡང་རྩོད་པ་ཡིན། །རྩོད་པར་གྱུར་པ་སྡུག་བསྔལ་ཞི་མི་འགྱུར། །རྩོད་པ་མེད་པར་གྱུར་པ་སྡུག་བསྔལ་འགག །ཅེས་གསུངས་པ་ཡིན་ནོ། །རབ་ཏུ་བྱེད་པའི་དོན་བསྡུ་བ་ནི་སྔར་བཤད་པའི་རྗེས་སུ་འབྲངས་ལ་ཤེས་པར་བྱའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་ཁམས་བརྟག་པ་སྟེ། རབ་ཏུ་བྱེད་པ་ལྔ་པའི་རྣམ་པར་བཤད་པའོ།།  །།དེ་ལྟར་ཆོས་ཀྱི་བདག་ཕུང་པོ་ཁམས་དང་སྐྱེ་མཆེད་ཀྱི་ངོ་བོ་བཀག་ནས། དེ་དག་གི་སྒྲུབ་བྱེད་དགག་པ་ལ་གསུམ་ལས། དང་པོ་དེ་དག་གི་ཡུལ་ཅན་ནམ། འབྲས་བུ་ཉོན་མོངས་པ་རང་བཞིན་དུ་འགོག་པ་འདོད་ཆགས་དང་ཆགས་པ་བརྟག་པ་ལའང་གསུམ་ལས། འབྲེལ་དགོད་པ་ལ་ཟབ་མོ་མདོའི་འབྲེལ་ནི། ཏིང་ངེ་འཛིན་གྱི་རྒྱལ་པོ་ལས། གང་འདོད་ཆགས་པ་དང་། གང་ལ་འདོད་ཆགས་པ་དང་། གང་གིས་འདོད་ཆགས་པར་འགྱུར་བའི་ཆོས་དེ་དེས་ཡང་དག་པར་རྗེས་སུ་མི་མཐོང་ཞིང་མི་དམིགས་སོ་ཞེས་དང་། ཡང་། གང་དག་འདོད་ཆགས་ཞེ་སྡང་རྒྱགས་དང་གཏི་མུག་གི །ངོ་བོ་ཀུན་རྟོག་གིས་བསྐྱེད་ལོག་པར་ཞུགས་ཤེས་ནས། །རྣམ་པར་རྟོག་པར་མི་བྱེད་ཆགས་བྲལ་མི་འགྱུར་བའི། །སྒོམ་པོ་དེ་དག་རྣམས་ནི་དངོས་པོ་ཐམས་ཅད་ཡིན། །ཅེས་གསུངས་པ་ལ་སོགས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་སྐྱེ་མཆེད་དང་ཕུང་པོ་དང་ཁམས་བཀག་མོད་ཀྱི། དེ་དག་ཡོད་པ་ཉིད་དེ་དེའི་ཡུལ་ཅན་འདོད་ཆགས་ལ་སོགས་པ་ལས་དང་སྐྱེ་བའི་ཀུན་ནས་ཉོན་མོངས་ཀྱི་རྒྱུར་གྱུར་པ་དག་ཡོད་པའི་ཕྱིར་རོ། །ཇི་སྐད་དུ། མདོ་ལས། དགེ་སློང་དག་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་རྟག་པར་ལྷུང་ཞིང་། མིག་གིས་གཟུགས་རྣམས་མཐོང་ནས་ཡིད་བདེ་བའི་གནས་སུ་མངོན་པར་ཞེན་ཏེ་འདོད་ཆགས་པར་བྱེད་དོ། །དེས་འདོད་ཆགས་ལས་བྱུང་བའི་ལུས་དང་ངག་དང་ཡིད་ཀྱི་ལས་མངོན་པར་འདུ་བྱེད་དོ་ཞེས་གསུངས་ལ། མོ་གཤམ་གྱི་བུ་ལྟར་ཡུལ་མེད་པར་ཉོན་མོངས་པ་འབྱུང་བར་མི་རིགས་སོ་སྙམ་པ་ལ། ཉོན་མོངས་པ་ཉིད་དཔྱད་ན་མ་གྲུབ་པར་བསྟན་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཞུང་བཤད་པ་ལ་འདོད་ཆགས་དང་ཆགས་པ་དགག་པ་དང་། དེ་ཆོས་གཞན་ལ་བསྒྲེ་བ་གཉིས་ལས། དང་པོ་ལའང་གཉིས་ཏེ། དེ་གཉིས་སྔ་ཕྱིར་འབྱུང་བ་དང་། ལྷན་ཅིག་འབྱུང་བ་དགག་པའོ། །དང་པོ་ནི། ཡང་དག་པ་མ་ཡིན་པའི་ཡོན་ཏན་ལ་མངོན་པར་དགའ་བའི་སེམས་བྱུང་འདོད་ཆགས་རང་བཞིན་དུ་ཡོད་ན། རྟེན་ཆགས་པ་སྟེ་འདོད་ཆགས་ཅན་གྱི་གཙོ་བོ་རྣམ་ཤེས་སྔར་ཡོད་པའམ་མེད་པ་ཞིག་ལ་རྟོག་གྲང་། དང་པོ་ལྟར་ན། གལ་ཏེ་འདོད་ཆགས་ཀྱི་སྔ་རོལ་ན་འདོད་ཆགས་མེད་པའི་ཆགས་པ་ཞིག་ཡོད་ན་རྟེན་འདོད་ཆགས་ཅན་གྱི་གཙོ་བོ་རྣམ་ཤེས་སྔར་གྲུབ་པ་དེ་ལ་བརྟེན་ནས་བརྟེན་པ་འཁོར་སེམས་བྱུང་འདོད་ཆགས་ཡོད་དུ་རུང་བས་ཆགས་པ་སྔར་ཡོད་པ་ན་འདོད་ཆགས་ཡོད་དོ་ཞེས་རིགས་པར་འགྱུར་བ་ཞིག་ན། འདོད་ཆགས་མེད་པའི་ཆགས་པ་ཡོད་པ་ནི་སྲིད་པའང་མ་ཡིན་ཏེ། འཕགས་པ་དགྲ་བཅོམ་པ་རྣམས་ལའང་ཆགས་པ་ཡོད་པར་འགྱུར་བས་མཐར་འདོད་ཆགས་ཀྱང་ཡོད་པར་ཐལ་བའི་ཕྱིར་རོ། །གཉིས་པ་ལྟར་ན། རྟེན་ཆགས་པ་སྔར་ཡོད་པར་མ་གྱུར་ནའང་བརྟེན་པ་འདོད་ཆགས་ཡོད་པར་ག་ལ་འགྱུར་ཏེ། རྟེན་ཤིང་ཏོག་མེད་པར་དེའི་སྨིན་པ་མེད་པ་བཞིན་ནོ། །དེ་ལྟར་འདོད་ཆགས་མེད་མོད་ཆགས་པ་ཡོད་དོ་ཞེས་ཀྱང་བརྟག་པར་མི་ནུས་ཏེ་ཆགས་པ་སྔར་ཡོད་མེད་ཀྱི་འདོད་ཆགས་མི་འཐད་པའི་རིམ་པ་འདི་ཉིད་རྟེན་ཆགས་པ་ལ་ཡང་བརྟེན་པ་འདོད་ཆགས་ནི་སྔར་ཡོད་པ་ན་འདོད་དམ། འོན་ཏེ་མེད་ཀྱང་འདོད་ཅེ་དཔྱད་ན་མི་འཐད་པར་མཚུངས་ཏེ། སྔ་མ་ལྟར་ན། གལ་ཏེ་ཆགས་པའི་སྔ་རོལ་ན། །ཆགས་མེད་འདོད་ཆགས་ཡོད་ན་ནི། །དེ་ལ་བརྟེན་ནས་ཆགས་པ་ཡོད་དུ་རུང་བས། འདོད་ཆགས་སྔར་ཡོད་པ་ན་ཆགས་པ་ཡོད་དོ་ཞེས་རིགས་པར་འགྱུར་བ་ཞིག་ན། འདོད་ཆགས་སྔར་ཡོད་པ་ཉིད་མི་སྲིད་དེ་རྟེན་མེད་པའི་ཕྱིར་ཤིང་ཏོག་མེད་པར་དེའི་སྨིན་པ་བཞིན་ཅེས་དང་། ཕྱི་མ་ལྟར་ན། འདོད་ཆགས་ཡོད་པར་མི་གྱུར་ནའང་། །ཆགས་པ་ཡོད་པར་ག་ལ་འགྱུར་ཏེ། འཕགས་པ་དགྲ་བཅོམ་པ་ལའང་ཆགས་པ་ཡོད་པར་ཐལ་བས་སོ་ཞེས་འདོན་པ་བསྒྱུར་བས་ཤེས་པར་བྱའོ། །གཉིས་པ་ལ་ཁ་ཅིག་དེ་གཉིས་སྔ་ཕྱིར་འབྱུང་བ་མ་ཡིན་གྱི། ལྷན་ཅིག་འབྱུང་གང་ཕན་ཚུན་འབྲས། །ཞེས་པའི་ཚུལ་གྱིས་སེམས་ཀྱིས་དུས་མཉམ་དུ་སེམས་བྱུང་འདོད་ཆགས་བསྐྱེད་ལ་དེས་ཀྱང་སེམས་འདོད་ཆགས་ཅན་ནམ་ཆགས་པར་བྱེད་པ་ཡིན་པས་ལྷན་ཅིག་ཏུ་འབྱུང་བ་ཡིན་ནོ་ཞེ་ན། འདི་དགག་པ་ལ་ལྟོས་མེད་དུ་འགྱུར་བ་དང་། གཅིག་དང་ཐ་དད་ལ་ལྷན་ཅིག་མི་འཐད་པ་གཉིས་ལས། དང་པོ་ནི། འདོད་ཆགས་དང་ནི་ཆགས་པ་དག་ལྷན་ཅིག་ཉིད་དུ་སྐྱེ་བར་མི་རིགས་ཏེ། འདི་ལྟར་གལ་ཏེ་ལྷན་ཅིག་ཏུ་འབྱུང་ན་བ་ལང་གི་རྭ་གཡས་གཡོན་ལྟར་འདོད་ཆགས་དང་ཆགས་པ་དག་ཕན་ཚུན་ལྟོས་པ་མེད་པར་འགྱུར་ན། མ་དཔྱད་པའི་མངོན་སུམ་ཉིད་ཀྱིས་ཕན་ཚུན་ལྟོས་པར་མཐོང་བས་ན་ལྷན་ཅིག་ཏུ་མི་རིགས་སོ་ཞེས་པའི་དོན་ཏོ། །གཉིས་པ་ལའང་གཅིག་དང་ཐ་དད་ལ་ལྷན་ཅིག་སྤྱིར་དགག་པ་དང་། ཐ་དད་ལ་ལྷན་ཅིག་བྱེ་བྲག་ཏུ་དགག་པ་གཉིས་ལས། དང་པོ་ནི། རེ་ཞིག་དེ་གཉིས་ངོ་བོ་གཅིག་པའམ། ཐ་དད་པ་ཞིག་ལ་ལྷན་ཅིག་རྟོག་གྲང་། དང་པོ་ལྟར་ན། དེ་གཉིས་ལ་ལྷན་ཅིག་ཉིད་མེད་དེ་ངོ་བོ་གཅིག་པ་ཉིད་ཀྱི་ཕྱིར་རོ། །ཁྱབ་པ་ནི་ལྷན་ཅིག་ལ་འདི་འདི་དང་ལྷན་ཅིག་ཅེས་ཐ་དད་པས་ཁྱབ་པས་ན་དེ་ཉིད་དེ་དང་ལྷན་ཅིག་ཏུ་རུང་བ་མིན་ནོ། །ངོ་བོ་གཅིག་ཀྱང་ལྡོག་པ་ཐ་དད་པས་ལྷན་ཅིག་རུང་ངོ་ཞེས་ཀྱང་བརྗོད་པར་མི་ནུས་ཏེ། ལྡོག་པ་ཐ་དད་རྟོག་པས་བརྟགས་པ་ཡིན་གྱི་དོན་ལ་མེད་པའི་ཕྱིར་རོ། །གཉིས་པ་ལྟར་ན། ཇི་སྟེ་ངོ་བོ་ཐ་དད་པ་ཉིད་ཡིན་ན་ཡང་ལྷན་ཅིག་ཉིད་དུ་ཇི་ལྟར་འགྱུར་ཏེ། དེའི་ཁྱབ་པ་ནི། དངོས་པོ་ཐ་དད་ཡུལ་དུས་གཅིག་པར་འགལ་བའི་ཕྱིར་ཏེ་གཟུགས་ཅན་དང་ཤེས་པའི་དངོས་པོ་ཐ་དད་ཡུལ་གོ་ས་གཅིག་དང་རྒྱུད་གཅིག་ཏུ་མི་རུང་ཞིང་། དངོས་པོ་ལས་ཐ་དད་པའི་དུས་མ་དམིགས་པའི་ཕྱིར་རོ། །ཡང་དེ་གཉི་ག་ཧ་ཅང་ཐལ་བས་དགག་པ་ནི། གལ་ཏེ་ངོ་བོ་གཅིག་པུ་ཞིག་ལ་ལྷན་ཅིག་འདོད་ན། གྲོགས་གཞན་མེད་པར་ལྷ་སྦྱིན་གཅིག་པུར་གནས་པ་ཡང་ལྷན་ཅིག་དེར་འགྱུར་རོ། །ཡང་གལ་ཏེ་ངོ་བོ་ཐ་དད་པ་ལ་ལྷན་ཅིག་འདོད་ན། ཤར་ནུབ་ཀྱི་རིའི་རྟ་དང་བ་ལང་ལྟར་ཕན་ཚུན་གྲོགས་སུ་མེད་པར་ཐ་དད་དུ་གནས་པ་ཡང་ལྷན་ཅིག་དེར་འགྱུར་རོ་ཞེས་པའོ། །གཉིས་པ་ལ་གསུམ་སྟེ། དེ་གཉིས་ཐ་དད་པར་མ་གྲུབ་པས་ལྷན་ཅིག་ཏུ་མི་འགྲུབ་པ་དང་། ཐ་དད་པར་གྲུབ་ན་རང་བཞིན་དུ་བསྒྲུབ་པ་ལ་ལྷན་ཅིག་དོན་མེད་པ་དང་། ཐ་དད་ལྷན་ཅིག་ལ་ལྟོས་ན་ཕན་ཚུན་བརྟེན་པའོ། །དང་པོ་གལ་ཏེ་ངོ་བོ་ཐ་དད་ལ་ལྷན་ཅིག་འདོད་ན་འདོད་ཆགས་དང་ཆགས་པ་དག་ཕན་ཚུན་ལྟོས་མེད་ཀྱི་ཐ་དད་དུ་གྲུབ་ན། དེས་ན་དེ་གཉིས་ལྷན་ཅིག་ཏུ་འགྱུར་བ་ཞིག་ན་ཅི་གོ་འདོད་ཆགས་དང་ནི་ཆགས་པ་དག་ཕན་ཚུན་ལྟོས་མེད་ཀྱི་ཐ་དད་ཉིད་དུ་གྲུབ་འགྱུར་རམ་སྟེ་མ་གྲུབ་པས་ལྷན་ཅིག་ཏུ་མི་འགྲུབ་ཅེས་སྦྱར་བར་བྱའོ། །གཉིས་པ་ནི། གལ་ཏེ་ཐ་དད་པར་མ་གྲུབ་པ་ལ་ལྷན་ཅིག་མི་རུང་བས་འདོད་ཆགས་དང་ནི་ཆགས་པ་དག་ཕན་ཚུན་ལྟོས་མེད་ཀྱི་ཐ་དད་ཉིད་དུ་གྲུབ་པར་འདོད་པར་གྱུར་ན། དེ་ལྟར་གྲུབ་པ་ཉིད་ན་རང་བཞིན་དུ་འགྲུབ་པའི་ཕྱིར་འདོད་ཆགས་དང་ཆགས་པ་དེ་དག་རང་བཞིན་དུ་བསྒྲུབ་པ་ལ་ལྷན་ཅིག་ཉིད་དུ་ནི། ཅི་ཡི་ཕྱིར་ན་ཡོངས་སུ་རྟོག་པར་བྱེད་དེ། སྔར་དེ་གཉིས་སྔ་ཕྱིར་མི་རུང་བས་རང་བཞིན་མེད་དོ་ཞེས་བསྟན་པ་ལ། དེ་ལྟ་ནའང་དེ་གཉིས་ལྷན་ཅིག་ཏུ་ཡོད་པས་རང་བཞིན་དུ་ཡོད་དོ་ཞེས་དང་། ཕན་ཚུན་ལྟོས་མེད་ཀྱི་ཐ་དད་དུ་མ་གྲུབ་པ་ལ་ལྷན་ཅིག་མི་རུང་བས་དེ་ལྟར་གྲུབ་པར་ཡང་ཁྱོད་ཀྱིས་ཁས་བླངས་པ་ཡིན་ནོ། །དེའི་ཕྱིར་དེ་ལྟར་གྲུབ་པ་ཉིད་ན་རང་བཞིན་དུ་གྲུབ་པའི་ཕྱིར་དེ་གཉིས་ཐ་དད་དུ་གྲུབ་པས་ལྷན་ཅིག་ཏུ་ཡོད་ལ། ལྷན་ཅིག་ཏུ་ཡོད་པས་རང་བཞིན་དུ་ཡོད་དོ་ཞེས་དེ་གཉིས་རང་བཞིན་དུ་བསྒྲུབ་པ་ལ་བར་གྱི་ལྷན་ཅིག་དོན་མེད་དོ། །གསུམ་པ་ནི། ལྷན་ཅིག་དོན་མེད་པར་མི་འགྱུར་ཏེ་དེ་ལ་མ་ལྟོས་པར་ཐ་དད་ཉིད་གྲུབ་པར་མ་གྱུར་པས་ཐ་དད་དེ་བསྒྲུབ་པའི་ཕྱིར་ལྷན་ཅིག་དེའི་སྒྲུབ་བྱེད་དུ་འདོད་པར་བྱེད་ན་ནི། གཅིག་ཉིད་ལྷན་ཅིག་ཉིད་མེད་དེ། །ཞེས་པའི་ཚུལ་གྱིས་ཐ་དད་པར་མ་གྲུབ་པ་ལ་ལྷན་ཅིག་ཉིད་མི་རུང་བས། ལྷན་ཅིག་རབ་ཏུ་བསྒྲུབ་པའི་ཕྱིར། །ཐ་དད་པ་ཉིད་དེའི་སྒྲུབ་བྱེད་དུ་ཡང་འདོད་དམ་སྟེ་འདོད་པར་བྱ་དགོས་པས་ཐ་དད་དང་ལྷན་ཅིག་གྲུབ་པ་ཕན་ཚུན་བརྟེན་པར་འགྱུར་རོ། །དེའི་ཕྱིར་ཐ་དད་དངོས་པོ་གང་ཡོད་ན། ལྷན་ཅིག་དངོས་པོ་འདོད་པར་བྱེད་དེ་ཐ་དད་ལ་ལྟོས་ནས་ལྷན་ཅིག་མི་འགྲུབ་ཅེས་པའོ། །ཇི་ལྟར་ཞེ་ན། སྔར་བཤད་པ་ལྟར་སྒྲུབ་བྱེད་ཐ་དད་ཉིད་ཀྱང་བསྒྲུབ་བྱ་ལྷན་ཅིག་ལ་ལྟོས་པས་ན་སྒྲུབ་བྱེད་ཐ་དད་ཀྱི་ངོ་བོ་སྔར་མ་གྲུབ་པས། བསྒྲུབ་བྱ་ལྷན་ཅིག་དངོས་པོ་འགྲུབ་མི་འགྱུར་ཞེས་པའོ། །དེ་བཞིན་ཏུ་ལྷན་ཅིག་ལ་ལྟོས་ནས་ཐ་དད་མི་འགྲུབ་པ་ཡང་། ལྷན་ཅིག་དངོས་པོ་གང་ཡོད་ན། །ཐ་དད་དངོས་པོ་འདོད་པར་བྱེད། །ལྷན་ཅིག་དངོས་པོ་མ་གྲུབ་པས། །ཐ་དད་དངོས་པོ་འགྲུབ་མི་འགྱུར། །ཞེས་འདོན་པ་བསྒྱུར་བས་ཤེས་པར་བྱའོ། །གསུམ་པ་དོན་བསྡུ་བ་ནི། སྔར་བཤད་པའི་ཚུལ་དེ་ལྟར་རྣམ་པར་དཔྱད་ན་འདོད་ཆགས་དང་ཆགས་པ་དག་ལྷན་ཅིག་དང་ལྷན་ཅིག་མིན་པར་མི་འགྲུབ་པས་རང་བཞིན་མེད་དོ་ཞེས་པའོ། །གཉིས་པ་དེ་ཆོས་གཞན་ལ་བསྒྲེ་བ་ནི། འདོད་ཆགས་རྟེན་ཆགས་པ་དང་ལྷན་ཅིག་དང་ལྷན་ཅིག་མ་ཡིན་པར་མ་གྲུབ་པ་དེ་བཞིན་དུ། ཉོན་མོངས་པ་ཞེ་སྡང་ལ་སོགས་པ་ལྟོས་བཅས་ཀྱི་ཆོས་རྣམས་ཀུན་རྟེན་སྡང་བ་ལ་སོགས་པ་རང་རང་གི་ལྟོས་པ་དང་ལྷན་ཅིག་དང་ལྷན་ཅིག་མིན་པར་མི་འགྲུབ་པས། བརྟེན་ནས་འབྱུང་བའི་ཆོས་ཐམས་ཅད་རང་བཞིན་སྟོང་པ་ཉིད་དུ་གྲུབ་སྟེ། གལ་ཏེ་ཞེ་སྡང་སྔ་རོལ་ན། །ཞེ་སྡང་མེད་པའི་སྡང་ཡོད་ན། །ཞེས་ཐམས་ཅད་ལ་མཚུངས་པར་སྦྱར་བར་བྱའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། འདོད་ཆགས་དང་ཆགས་པ་བརྟག་པ་སྟེ། རབ་ཏུ་བྱེད་པ་དྲུག་པའི་རྣམ་པར་བཤད་པའོ།།  །།འདུས་བྱས་ཀྱི་མཚན་ཉིད་བརྟག་པ་ལའང་གསུམ་ལས་འབྲེལ་དགོད་པ་ལ། ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། །ཤེས་རབ་རྣམ་པར་བཤིགས་ནས་རྡུལ་ཙམ་མི་དམིགས་པ། །དེ་ཚེ་འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ། །ནམ་མཁའ་གང་ལའང་ཅུང་ཟད་མི་གནས་དེ་དང་འདྲ། །ཞེས་དང་། ཏིང་ངེ་འཛིན་གྱི་རྒྱལ་པོའི་མདོ་ལས། ཆོས་གང་འབྱུང་བ་མེད་ཅིང་འཇིག་པ་མེད། །གནས་པ་མེད་ཅིང་གནས་མེད་གནས་ཀྱིས་དབེན། །སྒྱུ་མའི་རང་བཞིན་རྟག་ཏུ་སྙིང་པོ་མེད། །ཅེས་པ་ལ་སོགས་པ་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ། ཕུང་པོ་ཁམས་དང་སྐྱེ་མཆེད་འདུས་བྱས་ཀྱི་རང་བཞིན་ཅན་དག་ནི་ཡོད་པ་ཉིད་དེ། སྤྲིན་ཆེན་པོའི་མདོ་ལས། དགེ་སློང་དག་གསུམ་པོ་འདི་དག་ནི་འདུས་བྱས་ཀྱི་མཚན་ཉིད་དག་སྟེ། འདུས་བྱས་ནི་སྐྱེ་བ་དང་འཇིག་པ་དང་། གནས་པ་ལས་གཞན་དུ་འགྱུར་བར་ཡང་མངོན་ནོ་ཞེས་གསུངས་པས། དེ་དག་འདུས་བྱས་སུ་མཚོན་པའི་མཚན་ཉིད་སྐྱེ་གནས་འཇིག་པ་རང་བཞིན་དུ་ཡོད་དོ་སྙམ་པ་ལ། དེ་ངེས་དོན་དུ་གསུངས་པ་མ་ཡིན་ཏེ། དེའི་མཚན་ཉིད་སྐྱེ་གནས་འཇིག་པ་ཉིད་རིགས་པས་མི་རུང་བའི་ཕྱིར་རོ་ཞེས་བསྟན་པའི་ཕྱིར་འདི་བཀོད་པའོ། །འདིའི་གཞུང་བཤད་པ་ལ་གསུམ་སྟེ། འདུས་བྱས་ཀྱི་མཚན་ཉིད་ཡང་དག་པར་དགག་པ་དང་། དེས་གྲུབ་པའི་དོན་དང་། བཀག་པ་ལ་ལུང་དང་འགལ་བ་སྤང་བའོ། །དང་པོ་ལ་ཡང་སྐྱེ་གནས་འཇིག་པ་ཐུན་མོང་དུ་དགག་པ་དང་། སོ་སོར་དགག་པ་གཉིས་ལས། དང་པོ་ལ་གསུམ་སྟེ། འདུས་བྱས་ཡིན་མ་ཡིན་དང་། རེ་རེ་བ་དང་འདུས་པ་དང་། དེ་ལ་མཚན་ཉིད་གཞན་ཡོད་མེད་དུ་དཔྱད་པས་དགག་པའོ། །དང་པོ་ནི། ཉན་ཐོས་བྱེ་བྲག་ཏུ་སྨྲ་བ་དག་བུམ་པ་འདུས་བྱས་སུ་མཚོན་པ་ལ་སྐྱེ་བ་དང་གནས་པ་དང་འཇིག་པ་དོན་གཞན་དུ་གྱུར་པ་ཞིག་དེའི་མཚན་ཉིད་དུ་སྨྲ་བ་ལ། མཚན་གཞི་ལས་ངོ་བོ་གཞན་དུ་གྱུར་པའི་སྐྱེ་བ་ཞིག་དེ་འདུས་བྱས་སུ་མཚོན་པའི་མཚན་ཉིད་དུ་འདོད་པ་ན། འདུས་བྱས་སམ་འདུས་མ་བྱས་ཤིག་དེའི་མཚན་ཉིད་དུ་རྟོག་གྲང་། དེ་ལ་གལ་ཏེ་སྐྱེ་བ་འདུས་བྱས་ཡིན་ན་བུམ་པ་ལྟར་དེ་ལ་སྐྱེ་བ་ལ་སོགས་པའི་མཚན་ཉིད་གསུམ་དང་ལྡན་པར་འགྱུར་ཏེ། ཁྱབ་པ་ནི་འདུས་བྱས་ཀྱི་ཆོས་ཐམས་ཅད་སྐྱེ་གནས་འཇིག་པ་གསུམ་ལ་མི་འཁྲུལ་བར་རང་ཉིད་ཀྱིས་ཁས་བླངས་ལ། འདོད་པར་ནི་མི་ནུས་ཏེ། དེ་ལྟ་ན་གཟུགས་ལ་སོགས་པ་ལྟར་འདུས་བྱས་ཀྱི་མཚན་གཞིར་འགྱུར་པས་དེའི་མཚན་ཉིད་ཡིན་པ་ཉམས་པའི་ཕྱིར་རོ། །ཇི་སྟེ་སྐྱེ་བ་འདུས་མ་བྱས་ཡིན་ན་ནམ་མཁའ་ལྟར་དེ་ཇི་ལྟར་འདུས་བྱས་ཀྱི་མཚན་ཉིད་ཡིན་ཏེ། ཁྱབ་པ་ནི་མཚན་ཉིད་དེ་མཚན་གཞི་དང་མཚོན་བྱ་ལ་མི་སྲིད་པས་མཚན་ཉིད་དུ་མི་རུང་བར་དགོངས་པའོ། །ལྷག་མ་གཉིས་པོ་ཡང་། གལ་ཏེ་གནས་པ་འདུས་བྱས་ན། །ཞེས་དང་། གལ་ཏེ་འཇིག་པ་འདུས་བྱས་ན། །ཞེས་འདོན་པ་བསྒྱུར་བས་བཀག་པར་བལྟའོ། །གཉིས་པ་ནི། ཡང་གསུམ་པོ་རེ་རེ་བའམ་འདུས་པ་ཞིག་དེའི་མཚན་ཉིད་དུ་རྟོག་གྲང་། དང་པོ་ལྟར་ན། སྐྱེ་ལ་སོགས་གསུམ་སོ་སོ་སྟེ་རེ་རེ་བ་ཡིས་འདུས་བྱས་ཀྱི་མཚན་ཉིད་བྱ་བར་ནི་ནུས་པ་མིན་ཏེ། འདུས་བྱས་ཆོས་གཉིས་གཉིས་དང་བྲལ་བས་འདུས་མ་བྱས་སུ་འགྱུར་བ་དང་། མ་སྐྱེས་པ་དང་། རང་དུས་སུ་མི་གནས་པ་དང་། རྟག་པ་དངོས་པོར་མི་རུང་བའི་ཕྱིར་རོ། །གཉིས་པ་ལྟར་ན། དངོས་པོ་གཅིག་ལ་དུས་གཅིག་ཏུ་དེ་གསུམ་འདུས་པར་ཡང་ནི་ཇི་ལྟར་འགྱུར་ཏེ་བྱ་བ་འགལ་བའི་ཕྱིར་སྣང་མུན་བཞིན་ནོ། །གསུམ་པ་ལ་གཉིས་ལས་རེ་ཞིག་ཧ་ཅང་ཐལ་བ་དགོད་པ་ནི། གཞན་ཡང་གལ་ཏེ་སྐྱེ་དང་གནས་དང་འཇིག་རྣམས་ལ་ཡང་འདུས་བྱས་ཀྱི་མཚན་ཉིད་སྐྱེ་གནས་འཇིག་པ་གཞན་ཞིག་ནི་ཡོད་ན། དེ་ལའང་འདུས་བྱས་ཀྱི་མཚན་ཉིད་གཞན་ཡོད་དགོས་པས་འདུས་བྱས་ཀྱི་མཚན་ཉིད་ཐུག་པ་མེད་པར་འགྱུར་ལ། དེ་ལྟ་ན་མཐའ་ཕྱི་མ་མ་གྲུབ་པས་སྔ་མ་གྲུབ་པར་མི་འགྱུར་རོ། །འོན་ཏེ་སྐྱེ་གནས་འཇིག་པ་ལ་འདུས་བྱས་ཀྱི་མཚན་ཉིད་སྐྱེ་གནས་འཇིག་པ་གཞན་མེད་ན་དེ་དག་འདུས་བྱས་མིན་པས་དེའི་མཚན་ཉིད་དུ་མི་རུང་ངོ་། །གཉིས་པ་ཉེས་སྤོང་གི་ལན་དགག་པ་ལ། ཐལ་བ་དང་པོ་དང་། གཉིས་པའི་ལན་དགག་པ་གཉིས་ལས། དང་པོ་ནི། མང་པོས་བཀུར་བ་ཁ་ཅིག་མཚན་ཉིད་སྐྱེ་གནས་འཇིག་པ་ལ་སྐྱེ་བའི་སྐྱེ་བ་ལ་སོགས་པ་མཚན་ཉིད་གཞན་གསུམ་ཡོད་པས་ཉེས་པ་གཉིས་པ་མེད་ལ། ཐུག་པ་མེད་པར་ཡང་མི་འགྱུར་ཏེ། མཚན་ཉིད་དང་རྗེས་སུ་མཐུན་པའི་མཚན་ཉིད་རྣམས་ཕན་ཚུན་མཚོན་པའམ་སྒྲུབ་པར་བྱེད་པའི་ཕྱིར་རོ། །འདི་ལྟར་མཚན་གཞི་དེ་ཉིད་དང་། མཚན་ཉིད་གསུམ་དང་། རྗེས་སུ་མཐུན་པའི་མཚན་ཉིད་གསུམ་སྟེ་ཆོས་བདུན་ཡོད་པ་ལས། སྐྱེ་བའི་སྐྱེ་བས་རྩ་བ་ཡི་སྐྱེ་བ་འབའ་ཞིག་སྐྱེད་པར་བྱེད་ལ། རྩ་བའི་སྐྱེ་བས་སྐྱེ་བ་ཡི་སྐྱེ་བ་ལ་སོགས་པ་རང་ཉིད་ལས་གཞན་པ་དྲུག་སྐྱེད་པར་བྱེད་པ་ཡིན་ནོ། །དེ་ལ་སྐྱེ་བའི་སྐྱེ་བ་ནི་སྐྱེ་བ་རང་ཉིད་སྐྱེད་པའི་སྐྱེ་བའི་བྱ་བ་དང་། རྩ་བའི་སྐྱེ་བ་ནི་སྐྱེ་བ་ལས་མ་གཏོགས་པའི་ཆོས་གཞན་སྐྱེད་པའི་སྐྱེ་བའི་བྱ་བའོ། །དེ་བཞིན་ཏུ་གནས་པའི་གནས་པས་རྩ་བའི་གནས་པ་ཉིད་དང་། རྩ་བའི་གནས་པས་ཆོས་གཞན་དྲུག་གནས་པར་བྱེད་ལ། འཇིག་པའི་འཇིག་པས་རྩ་བའི་འཇིག་པ་ཉིད་དང་། རྩ་བའི་འཇིག་པས་ཆོས་གཞན་དྲུག་འཇིག་པར་བྱེད་པས་མཚན་ཉིད་གསུམ་དང་མཐུན་པའི་མཚན་ཉིད་གསུམ་གྱི་མཚན་གཞི་དང་ཆོས་བདུན་པོ་རེ་རེ་ཡང་དང་པོར་བསྐྱེད། བར་དུ་གནས་པར་བྱས། ཐ་མར་འཇིག་པར་བྱས་པ་ལ། དེ་དག་འདུས་བྱས་སུ་མཚོན་ཞེས་སྨྲ་བས། གཞི་མཚན་གཉིས་རྫས་ཐ་དད་དང་། བྱ་བྱེད་རང་དབང་བར་འདོད་པ་ཡིན་ནོ། །ཆོས་མངོན་པ་ལས། མཚན་ཉིད་ལ་རྒ་བ་དང་བཞིར་ཕྱེ་ནས། དེ་དག་སྐྱེ་བའི་སྐྱེ་ལ་སོགས། །དེ་ཆོས་བརྒྱད་དང་གཅིག་ལ་འཇུག །ཅེས་བཤད་ལ། འདིར་གནས་པ་རྙིངས་པ་རྒ་བར་བརྗོད་པ་ཡིན་པས་དེ་རྒ་བ་གནས་པར་བསྡུས་པ་ཡིན་ནོ། །དེས་ན་འགྲེལ་པར་མཚན་ཉིད་བདུན། རྗེས་སུ་མཐུན་པའི་མཚན་ཉིད་བདུན། མཚན་གཞི་དང་ཆོས་བཅོ་ལྔར་ཕྱེ་ནས་དེ་ཆོས་བཅུ་བཞི་དང་གཅིག་ལ་འཇུག་ཅེས་པའི་དོན་དུ་འཆད་པ་ནི་རྩ་བའི་གཞུང་ན་མི་སྣང་ངོ་། །ཕན་ཚུན་བརྟེན་པའི་ཉེས་པས་དེ་སུན་དབྱུང་བ་ལ། སྐྱེ་བའི་སྐྱེ་བས་རྩ་བའི་སྐྱེ་བ་སྐྱེད་པར་མི་འཐད་པ་དང་། རྩ་བའི་སྐྱེ་བས་སྐྱེ་བའི་སྐྱེ་བ་སྐྱེད་པར་མི་འཐད་པ་དང་། དེ་གཉི་གའི་ལན་དགག་པ་གསུམ་ལས། དང་པོ་ནི། གལ་ཏེ་ཁྱོད་ཀྱི་ལྟར་ན་སྐྱེ་བའི་སྐྱེ་བས་རྩ་བའི་སྐྱེ་བ་སྐྱེད་པར་བྱེད་ན། ཁྱོད་འདོད་པའི་སྐྱེ་བའི་སྐྱེ་བ་ཆོས་ཅན། དེས་རྩ་བའི་སྐྱེ་བ་དེ་ནི་ཇི་ལྟར་སྐྱེད་པར་བྱེད་དེ། དེའི་སྔར་མ་གྲུབ་པའི་ཕྱིར་རོ། །དེ་ཉིད་ཇི་ལྟར་ཞེ་ན། དེ་རྩ་བའི་སྐྱེ་བ་ལ་ལྟོས་པས་དེའི་སྔར་རྩ་བའི་སྐྱེ་བས་མ་བསྐྱེད་པའི་ཕྱིར་རོ་ཞེས་རྟགས་སུ་སྦྱར་རོ།










Wuma Sherab Drelwa05-7.html





.
།གཉིས་པ་ནི། གལ་ཏེ་ཁྱོད་ཀྱི་ལྟར་ན་རྩ་བའི་སྐྱེ་བ་ཡིས་སྐྱེད་པ་ཡི་སྐྱེ་བའི་སྐྱེ་བ་དེ་ཡིས་རྩ་བའི་སྐྱེ་བ་སྐྱེད་པས་ཉེས་པ་དེ་མེད་དོ་སྙམ་ན། དེ་ལྟ་ནའང་རྩ་བའི་སྐྱེ་བ་ཆོས་ཅན། དེས་སྐྱེ་བའི་སྐྱེ་བ་དེ་ནི་ཇི་ལྟར་སྐྱེད་པར་བྱེད་དེ། དེའི་སྔར་མ་གྲུབ་པའི་ཕྱིར་རོ། །དེ་ཉིད་ཇི་ལྟར་ཞེ་ན། དེ་སྐྱེ་བའི་སྐྱེ་བ་ལ་ལྟོས་པས་དེའི་སྔར་སྐྱེ་བའི་སྐྱེ་བ་དེས་མ་བསྐྱེད་པའི་ཕྱིར་རོ་ཞེས་པའོ། །གསུམ་པ་ནི། གལ་ཏེ་ཁོ་བོ་ཅག་དུས་གསུམ་རྫས་སུ་འདོད་པས་སྐྱེ་བའི་སྐྱེ་བའི་སྔར་དེས་མ་བསྐྱེད་ཀྱང་མ་འོངས་པ་ན་རྩ་བའི་སྐྱེ་བ་སྐྱེ་བཞིན་པ་ཡོད་པས་དེས་སྐྱེ་བའི་སྐྱེ་བ་སྐྱེད་པར་བྱེད་ལ་སྐྱེ་བའི་སྐྱེ་བ་དེས་རྩ་བའི་སྐྱེ་བ་མ་འོངས་པ་ན་ཡོད་པ་དེ་ཉིད་ད་ལྟར་དུ་སྐྱེད་པར་བྱེད་དོ་སྙམ་ན། སྐྱེ་བཞིན་པ་དེ་སྐྱེ་ལ་ཕྱོགས་པས་ཡོད་མིན་ཞིང་། །ཞེས་པའི་ཚུལ་གྱིས་སྐྱེ་བཞིན་པ་ནི་མ་སྐྱེས་ཤིང་མེད་པ་ཡིན་པས། སྤྱིར་རང་ཉིད་མ་སྐྱེས་ཤིང་མེད་པ་དེ་ཡིས་མ་སྐྱེས་པ་གཞན་དེ་སྐྱེད་པར་ནི་བྱེད་ནུས་ན་ཁྱོད་ཀྱི་རྩ་བའི་སྐྱེ་བ་སྐྱེ་བཞིན་པ་མ་འོངས་ཤིང་མེད་པ་དེ་ཡིས་སྐྱེ་བའི་སྐྱེ་བ་དེ་སྐྱེད་པར་ནི་འདོད་ལ་རག་ན། མོ་གཤམ་གྱི་བུ་མོས་དེའི་བུ་ལྟར་རང་ཉིད་མ་སྐྱེས་ཤིང་མེད་པས་མ་སྐྱེས་པ་གཞན་སྐྱེད་པར་མི་ནུས་པའི་ཕྱིར། རྩ་བའི་སྐྱེ་བ་སྐྱེ་བཞིན་པས་སྐྱེ་བའི་སྐྱེ་བ་སྐྱེད་པར་མི་རིགས་སོ་ཞེས་པའི་དོན་ཏོ། །ཡང་སྐྱེ་བའི་སྐྱེ་བ་སྐྱེ་བཞིན་པ་མ་འོངས་པ་ན་ཡོད་པས་རྩ་བའི་སྐྱེ་བ་སྐྱེད་པ་ལའང་དེ་བཞིན་དུ་བརྗོད་པར་བྱའོ། །ཡང་ལྷག་མ་གཉིས་པོ་ལའང་། གལ་ཏེ་ཁྱོད་ཀྱི་གནས་པའི་གནས། །རྩ་བའི་གནས་པས་གནས་བྱེད་ན། །ཁྱོད་ཀྱི་རྩ་བས་མི་གནས་དེས། །དེ་ནི་ཇི་ལྟར་གནས་པར་བྱེད། །ཅེས་དང་། གལ་ཏེ་ཁྱོད་ཀྱི་འཇིག་པའི་འཇིག །རྩ་བའི་འཇིག་པས་འཇིག་བྱེད་ན། །ཞེས་འདོན་པ་བསྒྱུར་བས་བཀག་པར་བལྟའོ། །ཐལ་བ་གཉིས་པའི་ལན་དགག་པ་ནི། ཡང་ཁ་ཅིག་སྐྱེ་གནས་འཇིག་པ་ལ་འདུས་བྱས་ཀྱི་མཚན་ཉིད་སྐྱེ་གནས་འཇིག་པ་གཞན་མེད་པས་ཐུག་མེད་དུ་མི་འགྱུར་ལ། འདུས་མ་བྱས་སུ་ཡང་མི་འགྱུར་ཏེ་ཇི་ལྟར་མར་མེ་སྣང་བའི་རང་བཞིན་ཡིན་པས་རང་དང་གཞན་གཉི་ག་སྣང་བར་བྱེད་པ་དེ་བཞིན་ཏུ། སྐྱེ་བའི་བྱ་བའང་སྐྱེ་བའི་རང་བཞིན་ཡིན་པའི་ཕྱིར་རང་དང་དེ་ལས་གཞན་གྱི་འདུས་བྱས་ཀྱི་དངོས་པོ་གཉི་ག་སྐྱེད་པར་བྱེད་པ་ཡིན་པའི་ཕྱིར་རོ། །དེ་བཞིན་དུ། གནས་པའང་རང་དང་གཞན་གྱི་དངོས། །གཉི་ག་གནས་པར་བྱེད་པ་ཡིན། །ཅེས་དང་། འཇིག་པའང་རང་དང་གཞན་གྱི་དངོས། །གཉི་ག་འཇིག་པར་བྱེད་པ་ཡིན། །ཅེས་སྦྱར་བར་བྱའོ། །འདི་སུན་དབྱུང་བ་ལ་གཉིས་ཏེ། དཔེ་མ་གྲུབ་པ་དང་། དོན་མི་འཐད་པའོ། །དང་པོ་ལ་ཁྱབ་བྱེད་མི་དམིགས་པའི་རྟགས་དང་། ཧ་ཅང་ཐལ་བས་དགག་པ་གཉིས་ལས། དང་པོ་ནི། རྣམ་པར་དཔྱད་ན་མར་མེས་རང་དང་གཞན་སྣང་བར་བྱེད་པའི་དཔེ་ཉིད་མ་གྲུབ་སྟེ། འདི་ལྟར་མར་མེས་ཆོས་ཅན། རང་དང་གཞན་ཅི་ཞིག་སྣང་བར་བྱེད་དེ། རང་གཞན་ལ་མུན་པ་མ་བསལ་བའི་ཕྱིར་རོ། །རྟགས་མ་གྲུབ་པ་མ་ཡིན་ཏེ་སྣང་མུན་ཡུལ་གཅིག་ཏུ་འགལ་བས་མར་མེ་དང་ནི་གཞན་ཡུལ་གང་དག་ན་མར་མེ་དེ་འདུག་པ་ན་བསལ་བྱའི་མུན་པ་མེད་པའི་ཕྱིར་རོ། །མུན་པ་མ་བསལ་ཡང་སྣང་བྱེད་ཡིན་པ་ཅི་འགལ་སྙམ་ན། འཇིག་རྟེན་ན་མུན་པ་སེལ་བས་སྣང་བྱེད་དུ་བརྗོད་པ་ཡིན་ནོ། །གལ་ཏེ་སྐྱེས་ཟིན་པའི་མར་མེས་མུན་པ་མི་སེལ་བ་དེ་ལྟ་ནའང་། སྐྱེ་བཞིན་པའི་མར་མེས་རང་དང་གཞན་ལ་མུན་པ་སེལ་བ་ཡིན་ནོ་ཞེས་ཀྱང་བརྟག་པར་མི་ནུས་ཏེ། སྔར་བཤད་པ་ལྟར་སྣང་མུན་ཡུལ་དུས་གཅིག་ཏུ་འགལ་བས་ན་གང་གི་ཚེའམ་གང་གི་ཕྱིར་མར་མེ་སྐྱེ་བཞིན་པ་མུན་པ་དང་ནི་ཕྲད་པ་མེད་པ་དེའི་ཕྱིར་ན། མར་མེ་སྐྱེ་བཞིན་པས་ཇི་ལྟར་མུན་པ་སེལ་བར་བྱེད་པ་ཡིན་ཏེ་བསྐལ་པའི་ཡུལ་ན་གནས་པའི་མུན་པ་ལྟར་རྣམ་པ་ཐམས་ཅད་དུ་སེལ་བར་མི་བྱེད་དོ་ཞེས་པའོ། །གལ་ཏེ་ཕྲད་པ་མེད་པར་ཡང་མུན་པ་སེལ་བར་བྱེད་ན་ཅི་སྟོ་ཁྱབ་པ་མེད་དོ་ཞེ་ན། དེ་ལྟ་ན་འདི་ན་གནས་པའི་མར་མེ་ཆོས་ཅན། དེས་གླིང་བར་གྱི་ལ་སོགས་པ་འཇིག་རྟེན་ཀུན་ན་གནས་པའི་མུན་པ་ཐམས་ཅད་སེལ་བར་འགྱུར་ཏེ། མ་ཕྲད་པར་ཁྱད་པར་མེད་པའི་ཕྱིར། ཡུལ་འདི་ནི་གནས་པའི་མུན་པ་བཞིན་ནོ། །ཇི་སྟེ་མ་ཕྲད་པར་མཚུངས་ཀྱང་དེས་བསལ་དུ་རུང་བའི་ཡུལ་ན་གནས་པ་སེལ་གྱི་དེ་མ་ཡིན་པ་མི་སེལ་བ་མི་འགལ་ཏེ། མིག་གིས་གཟུགས་མ་ཕྲད་པར་མཐོང་ཡང་མཐོང་དུ་རུང་བ་ན་གནས་པ་མཐོང་གི་མི་རུང་བ་ན་གནས་པ་མི་མཐོང་བ་བཞིན་ནོ་སྙམ་ན། དཔེ་དོན་གཉི་ག་དཔྱད་ན་མི་རུང་སྟེ། མ་ཕྲད་པར་མཚུངས་པ་ལ་བསལ་བ་དང་མཐོང་བར་རུང་མི་རུང་ཉིད་མི་འཐད་པའི་ཕྱིར་ཏེ། ཇི་ལྟར་ཡུལ་ཐག་རིང་བ་དང་ཉེ་ཡང་རྫས་གཞན་གྱིས་ཆོད་པ་ན་གནས་པ་མ་ཕྲད་པས་བསལ་བ་དང་མཐོང་བར་མི་རུང་བ་ལྟར་ཉེ་བ་དང་མ་ཆོད་པ་ན་གནས་པ་ཡང་བསལ་བ་དང་མཐོང་བར་མི་རུང་སྟེ་མ་ཕྲད་པའི་ཕྱིར་རོ། །དེ་ལ་དེ་ལྟར་སྣང་བ་ལ་སོགས་པ་ལན་དུ་མི་རུང་བའི་ཚུལ་ནི་སྔར་བཤད་ཟིན་ཏོ། །གཉིས་པ་ཧ་ཅང་ཐལ་བ་ནི། གལ་ཏེ་མར་མེ་སྣང་བྱེད་ཡིན་པས་རང་དང་གཞན་གྱི་དངོས་པོ་གཉི་ག་སྣང་བར་བྱེད་པར་འགྱུར་ན། མུན་པ་ཡང་སྒྲིབ་བྱེད་ཡིན་པས་ཐེ་ཚོམ་མེད་པར་རང་དང་གཞན་གྱི་དངོས་པོ་གཉི་ག་སྒྲིབ་པར་འགྱུར་རོ། །དེ་ལྟར་འདོད་ན་མུན་པས་བདག་ཉིད་སྒྲིབ་པའི་ཕྱིར་དེ་མཐོང་བར་མི་འགྱུར་བ་ཞིག་ན། འཇིག་རྟེན་གྱི་མངོན་སུམ་གྱིས་མུན་པའི་རྡུལ་ཕྲ་རབ་མཐོང་བས་ན་དེ་ལ་རང་སྒྲིབ་མེད་ལ། མུན་པ་ལྟར་མར་མེ་ལ་ཡང་རང་གཞན་སྣང་བ་མེད་དོ་ཞེས་པའོ། །ཇི་སྐད་དུ་འཕགས་པ་དཀོན་མཆོག་བརྩེགས་པ་ལས། དཔེར་ན་ཁྱིམ་དུ་མི་འགའ་ལ་ལ་ཡིས། །ཡུན་རིང་ལོན་ནས་མར་མེ་བུས་བྱས་ན། །དེ་ལ་མུན་པ་བདག་གནས་རིང་ལོན་གྱིས། །འདི་ནས་མི་འགྲོ་སྙམ་དུ་སེམས་པ་མེད། །མར་མེ་བྱུང་ན་མུན་པ་མུན་ནག་ལ། །མེད་པར་མི་འགྱུར་བ་ཡི་ནུས་པ་མེད། །མར་མེར་བརྟེན་ནས་མུན་པ་མེད་པར་འགྱུར། །གཉི་གའང་སྟོང་ལ་རློམ་སེམས་ཅི་ཡང་མེད། །ཅེས་གསུངས་པ་ལྟ་བུའོ། །དོན་མི་འཐད་པ་ལ་སྐྱེ་བས་རང་དང་གཞན་སྐྱེད་པ་དགག་པ་གཉིས་ལས། དང་པོ་ནི། སྐྱེ་བས་རང་སྐྱེད་པར་བྱེད་ན་རང་སྐྱེས་པའམ་མ་སྐྱེས་པ་ཞིག་གིས་སྐྱེད་པར་བྱེད་གྲང་། དང་པོ་ལྟར་ན། སྐྱེ་བ་འདི་ནི་ཆོས་ཅན། རང་གི་བདག་ཉིད་ཇི་ལྟར་སྐྱེད་པར་བྱེད་དེ། རང་ཉིད་མ་སྐྱེས་པའི་ཕྱིར་ཞེས་པ་སྟེ། མ་སྐྱེས་པ་ལ་ནམ་མཁའི་མེ་ཏོག་ལྟར་ངོ་བོ་མེད་པས་རང་ཉིད་སྐྱེད་པའི་མཐུ་མེད་པར་དགོངས་པའོ། །ཇི་སྟེ་རང་སྐྱེས་པས་སྐྱེད་པར་བྱེད་དོ་སྙམ་ན། སྐྱེ་བ་དེ་ཆོས་ཅན། ཅི་ཞིག་བསྐྱེད་དུ་ཡོད་དེ། སྐྱེས་ཟིན་པའི་ཕྱིར་རོ་ཞེས་པ་སྟེ་གྲུབ་ཟིན་བསྒྲུབ་མི་དགོས་པར་དགོངས་པའོ། །གཉིས་པ་ལ་ལས་ལ་དུས་གསུམ་དུ་དཔྱད་པས་དང་། སྐྱེ་བ་ལ་སྐྱེ་བ་གཞན་ཡོད་མེད་དུ་དཔྱད་པས་དགག་པ་གཉིས་ལས། དང་པོ་ལ་གསུམ་སྟེ། དུས་གསུམ་གྱི་ལས་ལ་སྐྱེ་བ་སྤྱིར་དགག་པ་དང་། བྱེ་བྲག་ཏུ་སྐྱེ་བཞིན་པ་སྐྱེ་བ་དགག་པ་དང་། དེ་ལ་རྟེན་འབྱུང་མི་རུང་བ་སྤང་བའོ། །དང་པོ་ནི། སྐྱེ་བའི་བྱ་བ་དོན་གཞན་དེས་འདུས་བྱས་ཀྱི་ཆོས་བུམ་པ་ལྟ་བུ་གཞན་སྐྱེད་ན་དེས་སྐྱེས་པའམ། མ་སྐྱེས་པའམ། སྐྱེ་བཞིན་པ་ཞིག་སྐྱེད་གྲང་། དེ་ལ། སྐྱེས་དང་མ་སྐྱེས་སྐྱེ་བཞིན་པ། །ཇི་ལྟ་བུར་ཡང་མི་སྐྱེད་པ། །དེ་ནི་སོང་དང་མ་སོང་དང་། །བགོམ་པ་རྣམ་པར་བཤད་པ་ཡིན། །ཅེས་པ་སྟེ། སྔར་འགྲོ་བའི་བྱ་བ་ལས་ལ་དུས་གསུམ་དུ་དཔྱད་པས་བཀག་པ་ལྟར། སྐྱེ་བའང་ལས་ལ་དུས་གསུམ་དུ་དཔྱད་ན། སྐྱེ་བའི་བྱ་བ་འགགས་པ་དང་། མ་སྐྱེས་པ་དང་། དེ་གཉིས་ལས་མ་གཏོགས་པའི་སྐྱེ་བཞིན་པ་མ་དམིགས་པས་མི་འཐད་པར་དགོངས་པའོ། །གཉིས་པ་ལ་རྟེན་མེད་པའི་སྐྱེ་བའི་བྱ་བ་མེད་པས་སྐྱེ་བཞིན་པ་མེད་པ་དང་། དེའི་ལན་དགག་པ་གཉིས་ལས། དང་པོ་ནི། གལ་ཏེ་སྐྱེས་པ་དང་མ་སྐྱེས་པ་མི་སྐྱེའི་སྐྱེ་བཞིན་པ་སྐྱེ་ལ། སྐྱེས་མ་སྐྱེས་ལས་གཞན་པའི་སྐྱེ་བཞིན་པ་མེད་པའང་མ་ཡིན་ཏེ། སྐྱེ་བའི་བྱ་བ་དང་ལྡན་པ་ལས་བུམ་པ་སྐྱེ་བཞིན་པར་བརྗོད་པ་དེ་སྐྱེ་བ་དོན་གཞན་གྱིས་སྐྱེད་པར་བྱེད་དོ་སྙམ་ན། གང་གི་ཚེ་སྐྱེ་བའི་བྱ་བ་འགའ་ཞིག་ཡོད་ན་དེ་དང་ལྡན་པས་བུམ་པ་སྐྱེ་བཞིན་པ་འདི་ཞེས་འབྱུང་ཞིང་རིགས་པ་ཞིག་ན། སྐྱེ་བ་འདི་ནི་བྱེད་པོ་མེད་པར་རིགས་པའི་ངོ་བོའང་མིན། །ཅེས་པའི་ཚུལ་གྱིས་བུམ་པ་སྐྱེ་བཞིན་པའི་དུས་ན་སྐྱེ་བའི་བྱ་བའི་རྟེན་བུམ་པ་མ་སྐྱེས་ནས་མེད་པས། དེ་ལ་བརྟེན་པའི་བུམ་པ་སྐྱེ་བའི་བྱ་བ་མེད་པ་དེའི་ཚེ། སྐྱེ་བའི་བྱ་བ་ལ་བརྟེན་ནས་བུམ་པ་སྐྱེ་བཞིན་པ་འདི་ཞེས་ནི་ཇི་ལྟར་བརྗོད་པར་བྱ་སྟེ་བུམ་པ་སྐྱེ་བཞིན་པ་ཉིད་མ་གྲུབ་པ་སྟེ་དེ་སྐྱེ་བ་དོན་གཞན་གྱིས་སྐྱེད་པར་མི་འཐད་དོ་ཞེས་པའོ། །གཉིས་པ་ནི། ཁ་ཅིག་དུས་གསུམ་རྫས་སུ་ཡོད་པས་སྐྱེ་བཞིན་པའི་བུམ་པའང་མ་འོངས་པ་ན་ཡོད་ལ་དེའི་ཕྱིར་དེ་ལ་སྐྱེ་བའི་བྱ་བ་བརྟན་པའི་སྒོ་ནས་ད་ལྟ་བར་སྐྱེ་བར་འགྱུར་རོ་སྙམ་ན། ཚིགས་བཅད་གཅིག་གི་འོག་གི་གལ་ཏེ་བུམ་པ་ལྟ་བུའི་དངོས་པོ་མ་སྐྱེས་པ་འགའ་ཞིག་མ་འོངས་པའི་གནས་སྐབས་གང་ན་ཡོད་པར་གྱུར་ན་དེ་ལ་སྐྱེ་བའི་བྱ་བ་རྟེན་དུ་རུང་བས་དེ་ནི་སྐྱེ་བར་འགྱུར་བ་ཞིག་ན། མ་འོངས་པའི་དངོས་པོ་དེ་ནམ་མཁའི་མེ་ཏོག་ལྟར་མ་སྐྱེས་ཤིང་བདག་ཉིད་མ་ཐོབ་པའི་ཕྱིར་ཅི་ཞིག་སྐྱེ་བར་འགྱུར་ཏེ་རྟེན་མེད་པས་སྐྱེ་བའི་བྱ་བ་འཇུག་པར་འགལ་བའི་ཕྱིར་རོ། །ཇི་སྟེ་བུམ་པ་སྐྱེ་བཞིན་པའི་དུས་ན་བུམ་པ་མེད་ཀྱང་དེ་མ་ཡིན་པ་ཞིག་ལ་བུམ་པ་སྐྱེ་བའི་བྱ་བ་འཇུག་པས་དེ་སྐྱེས་ནས་བུམ་པར་འགྱུར་རོ་སྙམ་ན། མ་ཡིན་ཏེ་ཆོས་གཞན་ལ་སྐྱེ་བའི་བྱ་བ་བརྟེན་པས་ཆོས་གཞན་སྐྱེ་བར་འགལ་བའི་ཕྱིར་རོ། །གསུམ་པ་ནི། རང་གི་སྡེ་པ་དག་བཅོམ་ལྡན་འདས་ཀྱིས། འདི་ན་བདག་གམ་སེམས་ཅན་མེད། །ཆོས་འདི་དག་ནི་རྒྱུ་དང་བཅས། །ཞེས་པའི་ཚུལ་གྱིས་མུ་སྟེགས་པས་བཏགས་པའི་རྟག་གཅིག་རང་དབང་ཅན་གྱི་གང་ཟག་གིས་སྟོང་པའི་རྟེན་ཅིང་འབྲེལ་པར་འབྱུང་བ་མི་རྟག་པ་ཆོས་ཙམ་དེ་ཁོ་ནར་བསྟན་པ་ཡིན་ལ། ཁྱོད་ཀྱིས་ནི་གསུང་རབ་འཆད་པའི་སྒྱུ་ཐབས་ཀྱིས། སྐྱེས་དང་མ་སྐྱེས་སྐྱེ་བཞིན་པ། །ཇི་ལྟ་བུར་ཡང་མི་སྐྱེད་པ། །ཞེས་དེ་བཞིན་གཤེགས་པ་བསྐྲུན་པའི་ཡུམ་རྟེན་ཅིང་འབྲེལ་པར་འབྱུང་བ་བཀག་པས་ཐམས་ཅད་མེད་པར་སྨྲ་བར་འགྱུར་རོ་ཞེ་ན། ཁོ་བོས་ཁྱེད་ཅག་གིས་བཏགས་པའི་རྟེན་ནས་འབྱུང་བ་རང་བཞིན་དུ་གྲུབ་པ་བཀག་མོད་ཀྱི། དེ་ཉིད་ཀྱིས་མདོའི་དགོངས་པ་མ་བརྟགས་གཅིག་པུ་ན་ཉམས་དགའ་བ་ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་གསལ་བར་བྱས་པ་ཡིན་ཏེ། རང་བཞིན་རྒྱུ་དང་རྐྱེན་དག་ལས། །འབྱུང་བར་རིགས་པ་མ་ཡིན་ནོ། །ཞེས་འཆད་པའི་ཚུལ་གྱིས་རང་བཞིན་མེད་པ་ལ་ཐ་སྙད་དུ་རྒྱུ་རྐྱེན་གྱི་བཅོས་མ་རུང་ཞིང་ཡོད་ན་དེ་མི་རུང་བའི་ཕྱིར་རོ། །དེ་ཉིད་ཀྱི་ཕྱིར་རྟེན་ཅིང་འབྲེལ་པར་འབྱུང་བ་གང་ཡིན་པ་དེ་ནི་ངོ་བོ་ཉིད་ཀྱིས་ཞི་བས་སྟོང་པ་ཉིད་ཡིན་ཏེ། ཇི་སྐད་དུ། མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །ཅེས་དང་། བློ་གྲོས་ཆེན་པོ། རང་བཞིན་གྱིས་མ་སྐྱེས་པ་ལ་དགོངས་ནས་ངས་ཆོས་ཐམས་ཅད་སྐྱེ་བ་མེད་པར་བཤད་དོ་ཞེས་གསུངས་པ་ལྟ་བུའོ། །དེའི་ཕྱིར་བསྐྱེད་བྱ་སྐྱེ་བཞིན་པ་ཉིད་དང་ནི་སྐྱེད་བྱེད་སྐྱེ་བ་ཡང་ནི་རང་བཞིན་གྱིས་ཞི་བ་ཉིད་ཡིན་ནོ། །གཉིས་པ་སྐྱེ་བ་ལ་སྐྱེ་བ་གཞན་ཡོད་མེད་དུ་དཔྱད་པས་དགག་པ་ནི། གལ་ཏེ་ཁྱོད་ཀྱི་ལུགས་ཀྱིས་སྐྱེ་བའི་བྱ་བ་དོན་གཞན་དེ་ཡིས་ནི་བུམ་པ་སྐྱེ་བཞིན་པ་ནི་སྐྱེད་པར་བྱེད་ན། སྐྱེ་བ་དོན་གཞན་དེ་ནི་སྐྱེ་བ་ལྟར་རང་ངམ་གཞན་གང་ཞིག་གིས་ནི་སྐྱེད་པར་བྱེད། དེ་ལ་གལ་ཏེ་སྐྱེ་བ་དེ་སྐྱེ་བ་གཞན་ཞིག་གིས་སྐྱེད་པར་འདོད་ན་དེ་སྐྱེད་པ་ལའང་སྐྱེ་བ་གཞན་དགོས་པས་ཐུག་པ་མེད་པར་འགྱུར་ལ། ཇི་སྟེ་སྐྱེ་བ་སྐྱེ་བ་གཞན་མེད་པར་སྐྱེ་ན་དེ་བཞིན་དུ་སྐྱེ་བས་བསྐྱེད་བྱའི་དངོས་པོ་ཐམས་ཅད་ཀྱང་སྐྱེ་བ་དོན་གཞན་མེད་པར་སྐྱེ་བར་འགྱུར་ཏེ་དངོས་པོ་ཡིན་པའི་ཕྱིར་སྐྱེ་བ་བཞིན་ནོ་སྙམ་དུ་དགོངས་པའོ། །དེ་ལྟར་སྐྱེ་བས་རང་གཞན་སྐྱེད་པ་བཀག་པ་ཉིད་ཀྱིས་གནས་པས་རང་གཞན་གཉི་ག་གནས་པར་བྱེད་པ་དང་། འཇིག་པས་རང་གཞན་གཉི་ག་འཇིག་པར་བྱེད་པའང་སྔར་གྱི་འདོན་པ་བསྒྱུར་པས་བཀག་པར་བལྟའོ། །དེ་ལྟར་འདུས་བྱས་ཀྱི་མཚན་ཉིད་གསུམ་ཐུན་མོང་དུ་བཀག་ནས། ད་ནི་སོ་སོར་དགག་པ་ལ་གསུམ་ལས། དང་པོ་སྐྱེ་བ་དགག་པ་ལ་སྔར་བཤད་པ་དྲན་པར་བྱ་བ་དང་། མ་བཤད་པའི་རིགས་པ་གཉིས་ལས། དང་པོ་ནི། རེ་ཞིག་ཡོད་དང་མེད་པ་ཡང་། །སྐྱེ་བར་རིགས་པ་མ་ཡིན་ཞིང་། །ཡོད་མེད་ཉིད་ཀྱང་མ་ཡིན་ཞེས། །གོང་དུ་རྐྱེན་བརྟག་པར། མེད་དམ་ཡོད་པའི་དོན་ལ་ཡང་། །རྐྱེན་དུ་རུང་བ་མ་ཡིན་ནོ། །ཞེས་དང་། གང་ཚེ་ཆོས་ནི་ཡོད་པ་དང་། །མེད་དང་ཡོད་མེད་མི་འགྲུབ་པ། །ཞེས་བསྟན་ཟིན་པ་ཉིད་ཡིན་ནོ་ཞེས་པའོ། །གཉིས་པ་ནི། སྐྱེ་བ་འདི་དངོས་པོ་དུས་གཉིས་པར་འགག་བཞིན་པའམ་དེ་མ་ཡིན་པ་ཞིག་ལ་རྟོག དང་པོ་ལྟར་ན། དངོས་པོ་འགག་བཞིན་ཉིད་ལ་ནི། །སྐྱེ་བ་འཐད་པར་མི་འགྱུར་ཏེ། །སྐྱེ་བའི་བྱ་བ་དང་འགལ་བ་འགག་པའི་བྱ་བ་ཡོད་པའི་ཕྱིར་དང་། ཡང་ན་འགག་བཞིན་པའི་དངོས་པོ་མ་འགགས་པར་ཡོད་པའི་ཕྱིར་རོ། །གཉིས་པ་ལྟར་ཡང་མི་རུང་སྟེ་གང་ཞིག་དུས་གཉིས་པར་འགག་བཞིན་པ་མ་ཡིན་པ་དེ་ནི། གང་གི་རང་བཞིན་འཇིག་མེད་པ། །དེ་ལ་མཁས་རྣམས་རྟག་ཅེས་བརྗོད། །ཅེས་པའི་ཚུལ་གྱིས་རྟག་པ་དང་འདུས་མ་བྱས་སུ་འགྱུར་བས་དངོས་པོར་མི་འཐད་པའི་ཕྱིར་རོ། །གལ་ཏེ་དང་པོ་ཉིད་ནས་འགག་བཞིན་པ་མ་ཡིན་ཡང་རྒྱུན་གྱི་མཐར་འཇིག་པས་དེ་ལྟར་མི་འགྱུར་རོ་ཞེས་ཀྱང་བརྗོད་པར་མི་ནུས་ཏེ། གནས་པ་ལ་ནི་མི་སྲིད་དང་། །དང་པོ་མི་འགྱུར་མཐར་མི་འཇིག །ཅེས་པའི་ཚུལ་གྱིས་དང་པོ་ནས་དུས་གཉིས་པར་མི་སྡོད་པའི་རང་བཞིན་མ་ཡིན་ན་གཉིས་སྡོད་ཀྱི་རང་བཞིན་ཐུག་མེད་དུ་འགྱུར་བས་རྒྱུན་གྱི་མཐར་ཡང་འཇིག་པར་འགལ་བའི་ཕྱིར་རོ། །གཉིས་པ་གནས་པ་དགག་པ་ལ་བཞི་ལས། དང་པོ་སྐྱེ་བ་བཀག་པས་དགག་པ་ནི། འོག་གི་དེ་ལྟར་འདུས་བྱས་ཀྱི་ཆོས་ལ་སྐྱེ་བ་བཀག་པས་མ་སྐྱེས་པའི་ཕྱིར་གང་ཞིག་གནས་པར་འགྱུར་ཏེ་ནམ་མཁའི་མེ་ཏོག་ལྟར་གང་ཡང་གནས་པར་མི་འགྱུར་རོ་ཞེས་པའོ། །གཉིས་པ་ལས་ལ་དུས་གསུམ་དུ་དཔྱད་པས་དགག་པ་ནི། ཡང་གནས་པའི་བྱ་བ་དོན་གཞན་དེས་འདུས་བྱས་ཀྱི་དངོས་པོ་གནས་པར་བྱེད་ན་དེ་གནས་པའམ་མི་གནས་པའམ་གནས་བཞིན་པ་ཞིག་གནས་པར་བྱེད་གྲང་། དེ་ལ་དངོས་པོ་གནས་པ་ནི་མི་གནས་ཏེ་གནས་པའི་བྱ་བ་འགགས་པའི་ཕྱིར་རོ། །དངོས་པོ་མི་གནས་པ་ཡང་གནས་པ་མིན་ཏེ་གནས་པའི་བྱ་བ་མ་སྐྱེས་པའི་ཕྱིར་རོ། །གནས་བཞིན་པ་ཡང་མི་གནས་ཏེ། དེ་གཉིས་ལས་ཐ་དད་པའི་གནས་བཞིན་པ་མེད་པའི་ཕྱིར་དང་། གནས་པའི་བྱ་བ་གཉིས་སུ་ཐལ་པའི་ཕྱིར་རོ་ཞེས་པའོ། །གསུམ་པ་འགག་བཞིན་ཡིན་མིན་ལ་དཔྱད་པས་དགག་པ་ནི། ཡང་གནས་པ་འདི་དངོས་པོ་འགག་བཞིན་པའམ། དེ་མ་ཡིན་པ་ཞིག་ལ་རྟོག དང་པོ་ལྟར་ན། དངོས་པོ་འགག་བཞིན་ཉིད་ལ་ནི། །གནས་པ་འཐད་པར་མི་འགྱུར་ཏེ། །དེ་དང་འགལ་བ་འགག་པའི་བྱ་བ་ཡོད་པའི་ཕྱིར་རོ། །གཉིས་པ་ལྟར་ཡང་མི་རུང་སྟེ། གང་ཞིག་འགག་བཞིན་མ་ཡིན་པའི་སྐད་ཅིག་གཉིས་པར་སྡོད་པ་དེ་ནི་སྔར་བཤད་པ་ལྟར་ཕྱིས་ཀྱང་འགག་པར་མི་རུང་བས་དོན་བྱེད་ནུས་པའི་དངོས་པོར་མི་འཐད་པའི་ཕྱིར་རོ། །དེས་ན། དངོས་པོ་ཐམས་ཅད་དུས་ཀུན་ཏུ། །རྒ་དང་འཆི་བའི་ཆོས་ཡིན་ན། །གང་དག་རྒ་དང་འཆི་མེད་པར། །གནས་པའི་དངོས་པོ་གང་ཞིག་ཡིན། །ཞེས་གསུངས་ཏེ། སྐྱེས་དུས་ཉིད་ནས་སྐད་ཅིག་གཉིས་པར་སྡོད་པའི་གནས་པ་གཏན་མི་སྲིད་དོ་སྙམ་དུ་དགོངས་པའོ། །དངོས་པོའི་རྫས་སྐད་ཅིག་མ་ཡིན་པས་གནས་པ་མེད་ཀྱང་། རྒྱུན་ལ་ཡོད་དོ་ཞེས་ཀྱང་བསམ་པར་མི་བྱ་སྟེ། རྫས་སྐད་ཅིག་ལས་ངོ་བོ་ཐ་དད་པའི་རྒྱུན་མ་དམིགས་ཤིང་། ངོ་བོ་དབྱེར་མེད་ཡིན་ན་རྫས་ལྟར་རྒྱུན་ཡང་གནས་པར་འགལ་བའི་ཕྱིར་རོ། །བཞི་པ་གནས་པ་ལ་གནས་པ་གཞན་ཡོད་མེད་དུ་དཔྱད་པས་དགག་པ་ནི། ཡང་འདུས་བྱས་ཀྱི་དངོས་པོ་རྣམས་གནས་པ་དོན་གཞན་གྱིས་གནས་པར་བྱེད་ན། གནས་པ་དེ་ཉིད་རང་ངམ་གཞན་གང་གིས་གནས་པར་བྱེད། དེ་ལ་གནས་པ་གནས་པ་གཞན་དང་ནི། །དེ་ཉིད་ཀྱིས་ཀྱང་གནས་པར་མི་རིགས་ཏེ། ཐུག་མེད་དུ་འགྱུར་བ་དང་རང་ལ་བྱ་བྱེད་འགལ་བའི་ཕྱིར། ཇི་ལྟར་སྐྱེ་བ་རང་དང་ནི། །གཞན་གྱིས་བསྐྱེད་པ་མ་ཡིན་བཞིན། །ཞེས་པ་སྟེ། གལ་ཏེ་གནས་པ་གཞན་ཞིག་གིས། །དེ་གནས་ཐུག་པ་མེད་པར་འགྱུར། །ཞེས་དང་། གནས་པ་འདི་ནི་མི་གནས་པས། །རང་གི་བདག་ཉིད་ཇི་ལྟར་གནས། །ཞེས་པའམ། ཇི་སྟེ་གནས་མེད་དེ་གནས་ན། །ཐམས་ཅད་དེ་བཞིན་གནས་པར་འགྱུར། །ཞེས་འདོན་པ་བསྒྱུར་བ་སླའོ། །དེ་ཉིད་ཀྱི་ཕྱིར་ཏིང་ངེ་འཛིན་གྱི་རྒྱལ་པོའི་མདོ་ལས། ཆོས་འདི་དག་ནི་མི་གནས་ཏེ། །འདི་དག་ལ་ནི་གནས་ཡོད་མིན། །གནས་མེད་གནས་པའི་སྒྲས་བརྗོད་ཀྱང་། །རང་གི་ངོ་བོས་རྙེད་མ་ཡིན། །ཅེས་གསུངས་པ་ཡིན་ནོ། །གསུམ་པ་མི་རྟག་པ་དགག་པ་ལ་དྲུག་ལས། རྒྱུ་སྐྱེ་བ་བཀག་པས་དགག་པ་ནི། འོག་གི་སྔར་སྐྱེ་བ་བཀག་པས་མ་སྐྱེས་པའི་ཕྱིར་གང་ཞིག་འགག་པར་འགྱུར་ཞེས་པའོ། །ལས་ལ་དུས་གསུམ་དུ་དཔྱད་པས་དགག་པ་ནི། འགགས་པ་འགག་པར་མི་འགྱུར་ཏེ་འགག་པའི་བྱ་བ་འགགས་ནས་མེད་པའི་ཕྱིར་རོ། །མ་འགགས་པ་ཡང་འགག་པར་མི་འགྱུར་ཏེ་འགག་པའི་བྱ་བ་མ་སྐྱེས་པའི་ཕྱིར་དང་། ཕན་ཚུན་འགལ་བའི་ཕྱིར་རོ། །འགག་བཞིན་པ་ཡང་སྔ་མ་གཉིས་པོ་དེ་བཞིན་འགག་པར་འགྱུར་བ་མིན་ཏེ་གཉིས་པོ་ལས་གཞན་པའི་འགག་བཞིན་པ་མི་སྲིད་པའི་ཕྱིར་དང་། འགག་པའི་བྱ་བ་གཉིས་སུ་ཐལ་བའི་ཕྱིར་རོ་ཞེས་པའོ། །གསུམ་པ་གནས་བཞིན་ཡིན་མ་ཡིན་ལ་དཔྱད་པས་དགག་པ་ནི། རེ་ཞིག་དངོས་པོ་གནས་བཞིན་པ་ལ་ནི་འགག་པ་འཐད་པར་མི་འགྱུར་ཏེ། དེ་དང་འགལ་བ་གནས་པའི་བྱ་བ་ཡོད་པའི་ཕྱིར་རོ། །དངོས་པོ་གནས་བཞིན་མ་ཡིན་པའི། མི་གནས་པ་ལ་ཡང་འགག་པ་འཐད་པར་མི་འགྱུར་ཏེ། དེ་འདུས་མ་བྱས་སུ་འགྱུར་བས་དང་། རང་དུས་སུ་མི་གནས་པའི་ཆོས་མི་སྲིད་པས་དངོས་པོར་མི་རུང་བའི་ཕྱིར་རོ། །བཞི་པ་གནས་སྐབས་དེ་ཉིད་དམ་གཞན་གྱིས་འགག་པར་མི་འཐད་པ་ནི། ཡང་རྒྱུ་འགགས་ནས་འབྲས་བུ་འབྱུང་བར་འདོད་པ་ན། རྒྱུའི་གནས་སྐབས་དེ་ཉིད་ཀྱིས་སམ། གཞན་འབྲས་བུའི་གནས་སྐབས་ཀྱིས་རྒྱུ་འགག་པར་བྱེད་གྲང་། དང་པོ་རྒྱུ་འོ་མའམ་གཞོན་ནུ་ལྟ་བུའི་གནས་སྐབས་དེ་ཡིས་ནི་གནས་སྐབས་དེ་ཉིད་འགག་པ་ཉིད་དུ་མི་འགྱུར་ཏེ་རང་ལ་བྱ་བྱེད་འགལ་བའི་ཕྱིར་རོ། །གཉིས་པ་འབྲས་བུ་ཞོའམ་རྒན་པོ་ལྟ་བུའི་གནས་སྐབས་གཞན་གྱིས་ཀྱང་ནི་རྒྱུ་འོ་མ་དང་གཞོན་ནུ་ལྟ་བུའི་གནས་སྐབས་ནི། གཞན་ཡང་འགག་པར་མི་འགྱུར་ཏེ་ཕན་ཚུན་མ་ཕྲད་པའི་ཕྱིར་ཚང་མང་དང་གངས་གོང་གི་ཚ་གྲང་བཞིན་ནོ་སྙམ་དུ་དགོངས་པའོ། །དེ་ལྟ་ན་ཡང་རྒྱུ་འོ་མ་དང་གཞོན་ནུ་ལ་ནི་འགག་པ་ཡོད་པ་ཉིད་དེ་དེའི་འབྲས་བུ་ཞོ་དང་རྒན་པོ་སྐྱེ་བར་དམིགས་པའི་ཕྱིར་རོ་སྙམ་ན། གང་གི་ཚེ་སྔར་འབྲས་བུ་ཞོ་ལ་སོགས་པའི་ཆོས་རྣམས་ཐམས་ཅད་ཀྱི་སྐྱེ་བ་འཐད་པར་མི་འགྱུར་བར་བཤད་ཟིན་པ་དེའི་ཚེ་རྒྱུ་འོ་མ་ལ་སོགས་པའི་ཆོས་རྣམས་ཐམས་ཅད་ཀྱི་འགག་པའང་འཐད་པར་མི་འགྱུར་བར་གསལ་བར་བསྟན་པ་ཡིན་ནོ། །ལྔ་པ་དངོས་པོ་དངོས་མེད་ལ་དཔྱད་པས་དགག་པ་ནི། ཡང་འགག་པ་འདི་དངོས་པོ་ཡོད་པའམ་མེད་པ་ཞིག་ལ་རྟོག དེ་ལ་རེ་ཞིག་དངོས་པོ་ཡོད་པ་ལ་འགག་པ་འཐད་པར་མི་འགྱུར་ཏེ། རྟེན་དངོས་པོ་དེ་འགག་པ་དངོས་མེད་དང་གཅིག་ཉིད་ཡིན་ན་ནི་དངོས་པོར་མི་འཐད་ཅིང་། ཆོས་འགག་པ་དངོས་མེད་དེ་རྟེན་དངོས་པོ་དང་ངོ་བོ་གཅིག་ཡིན་ན་དངོས་པོ་མེད་པར་མི་འཐད་པའི་ཕྱིར་རོ་ཞེས་པའོ། །རྣམ་པ་གཅིག་ཏུ་ན་དེ་གཉིས་གཅིག་ཡིན་ན་ཕན་ཚུན་འགལ་བའི་ཕྱིར་སྣང་བ་དང་མུན་པ་ལྟར་དངོས་པོ་ཡང་ཡིན་ལ་དངོས་པོ་མེད་པ་ཡང་ཡིན་པ་མི་འཐད་དོ་ཞེས་པའོ། །གཉིས་པ་དངོས་པོ་མེད་པར་གྱུར་པ་ལའང་། འགག་པ་འཐད་པར་མི་འགྱུར་ཏེ། རྟེན་མེད་པའི་ཕྱིར་ནམ་མཁའི་རི་མོ་བཞིན་ནམ། ཇི་ལྟར་མགོ་བོ་གཉིས་པ་མེད་པའི་སྲོག་ཆགས་ལ་དེ་གཅད་དུ་མེད་པ་བཞིན་ནོ་ཞེས་པའོ། །དྲུག་པ་འགག་པ་ལ་འགག་པ་གཞན་ཡོད་མེད་དཔྱད་པས་དགག་པ་ནི། ཡང་འགག་པ་དོན་གཞན་དེ་འདུས་བྱས་ཀྱི་ཆོས་རྣམས་ཀྱི་འགག་བྱེད་དུ་འདོད་ན། ཅི་འགག་པ་དེ་རང་གི་བདག་ཉིད་ཀྱིས་སམ། འགག་པ་གཞན་གྱིས་འགག་པར་བྱེད། དེ་ལ་འགག་པ་རང་གི་བདག་ཉིད་ཀྱིས་ཡོད་མིན་འགག་པ་གཞན་གྱིས་མིན་ཏེ། རང་ལ་བྱ་བྱེད་འགལ་བ་དང་། ཐུག་པ་མེད་པར་ཐལ་བར་འགྱུར་བའི་ཕྱིར་ཇི་ལྟར་སྔར་སྐྱེ་བ་རང་དང་ནི། གཞན་གྱིས་བསྐྱེད་པ་མ་ཡིན་པར་བཤད་པ་བཞིན་ཞེས་པ་སྟེ་སྔ་མ་ལྟར་འདོན་པ་བསྒྱུར་བར་སླའོ། །འདིར་འགྲེལ་པས་ཉེས་པ་དེ་རང་གི་ཀུན་རྫོབ་ཀྱི་འཇིག་པ་ལ་མཚུངས་པ་སྤང་བ་དང་། འཇིག་པ་རྒྱུ་མེད་དགག་པ་དང་། རྒྱུ་བཅས་ལ་སྐྱོན་སྤང་བ་རྣམས་འཕྲོས་ནས་འཆད་པ་ནི་འགྲེལ་པ་ཉིད་ན་གསལ་ལོ། །དེ་ལྟར་འདུས་བྱས་ཀྱི་མཚན་ཉིད་ཡང་དག་པར་བཀག་ནས། གཉིས་པ་དེས་གྲུབ་པའི་དོན་ནི། དེ་ལྟར་འདུས་བྱས་ཀྱི་མཚན་ཉིད་གསུམ་བཀག་ཀྱང་མཚན་གཞི་གཟུགས་དང་ཚོར་བ་ལ་སོག་པ་ཕྱི་ནང་གི་དངོས་པོ་རྣམས་ཡོད་དོ་སྙམ་ན། མ་ཡིན་ཏེ་སྔར་བཤད་པའི་ཚུལ་གྱིས་མཚན་ཉིད་སྐྱེ་དང་གནས་དང་འཇིག་པ་རྣམས་རང་བཞིན་དུ་མ་གྲུབ་པའི་ཕྱིར་ན་འདུས་བྱས་ཀྱི་མཚན་གཞི་གཟུགས་ལ་སོགས་པའི་དངོས་པོ་རྣམས་ཀྱང་རང་བཞིན་མེད་པར་གྲུབ་པ་ཡིན་ནོ། །དེ་ལྟ་ན་ཡང་འདུས་མ་བྱས་ནི་ཡོད་དེ་མ་བཀག་པའི་ཕྱིར་རོ་སྙམ་ན། ཇི་སྐད་བཤད་པའི་ཚུལ་གྱིས་རྣམ་པར་དཔྱད་ན་འདུས་བྱས་ཡོད་པ་མ་ཡིན་ན། དེ་བཀག་པའི་འདུས་མ་བྱས་ནི་ཇི་ལྟར་འགྲུབ་སྟེ་དགག་བྱ་མེད་པའི་བཀག་པ་མི་གྲུབ་པར་དགོངས་པའོ། །ཇི་སྐད་དུ་ཏིང་ངེ་འཛིན་གྱི་རྒྱལ་པོའི་མདོ་ལས། འདུས་བྱས་འདུས་མ་བྱས་ཀུན་དབེན་པ་སྟེ། །དྲང་སྲོང་དེ་དག་ལ་ནི་རྣམ་རྟོག་མེད། །འགྲོ་བ་ཀུན་ཏུ་འདུས་མ་བྱས་ཐོབ་པས། །ལྟ་བ་དག་ལས་ཁོར་མོར་རྣམ་པར་དབེན། །ཞེས་གསུངས་པ་ལྟ་བུའོ། །གསུམ་པ་བཀག་པ་ལ་ལུང་དང་འགལ་བ་སྤང་བ་ནི། གལ་ཏེ་དེ་ལྟར་སྐྱེ་གནས་འཇིག་པ་རང་བཞིན་དུ་མེད་ན། སྤྲིན་ཆེན་པོ་སྟོང་ཕྲག་བཅུ་གཉིས་པའི་མདོ་ལས། དགེ་སློང་དག་འདུས་བྱས་ནི་སྐྱེ་བར་ཡང་མངོན། འཇིག་པ་དང་གནས་པ་ལས་གཞན་དུ་འགྱུར་པར་ཡང་མངོན་ནོ་ཞེས་གསུངས་པ་དང་འགལ་ལོ་ཞེ་ན། དེ་སྐད་གསུངས་མོད་ཀྱི་དེ་དོན་དམ་སྟོན་པའི་ངེས་དོན་མ་ཡིན་ཏེ། རྨི་ལམ་ན་དངོས་པོ་ལ་སྐྱེ་བ་མེད་ཀྱང་སྐྱེ་བར་སྣང་བ་ཇི་ལྟ་བ་དེ་བཞིན་དུ་འདུས་བྱས་ཀྱི་སྐྱེ་བ་དང་། སྒྱུ་མ་ལ་དངོས་པོ་ལ་གནས་པ་མེད་ཀྱང་གནས་པར་སྣང་བ་ཇི་ལྟ་བ་དེ་བཞིན་དུ་འདུས་བྱས་ཀྱི་གནས་པ་དང་། དྲི་ཟའི་གྲོང་ཁྱེར་ལ་དངོས་པོ་ལ་འཇིག་པ་མེད་ཀྱང་འཇིག་པར་སྣང་བ་ཇི་ལྟ་བ་དེ་བཞིན་དུ་འདུས་བྱས་ཀྱི་འཇིག་པ་གསུངས་པ་ཡིན་པས་མི་འགལ་ལོ་ཞེས་པའམ། ཡང་ན་དཔེ་གསུམ་པོ་དེ་དག་རེ་རེ་ལའང་སྐྱེ་གནས་འཇིག་པ་དངོས་པོ་ལ་མེད་ཀྱང་སྐྱེ་གནས་འཇིག་པར་སྣང་བ་བཞིན། འདུས་བྱས་ལའང་སྐྱེ་གནས་འཇིག་པ་དངོས་པོ་ལ་མེད་ཀྱང་བློ་འཁྲུལ་ངོར་སྐྱེ་གནས་འཇིག་པར་སྣང་བ་ཙམ་ལ་དགོངས་ནས་གསུངས་པ་ཡིན་ནོ་ཞེས་དཔེ་གསུམ་ཀ་ཐུན་མོང་གི་དཔེར་བྱའོ། །དེ་ལྟ་ན་རབ་ཏུ་བྱེད་པ་འདིས་དངོས་སུ་འདུས་བྱས་དང་འདུས་མ་བྱས་དོན་དམ་པར་བཀག་ཅིང་། ཀུན་རྫོབ་ཏུ་རྨི་ལམ་སྒྱུ་མ་ལྟ་བུར་བསྟན་པས་ཆོས་ཐམས་ཅད་ཡང་དག་པར་རང་བཞིན་སྟོང་པ་ཉིད་དང་། ཀུན་རྫོབ་ཏུ་སྣང་བ་སྒྱུ་མ་ལྟ་བུར་གྲུབ་པ་ཡིན་ཏེ། དེ་གཉིས་ཀྱིས་མ་བསྡུས་པའི་ཆོས་མི་སྲིད་པའི་ཕྱིར་རོ། །དོན་འདི་ཉིད་ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང་། ཆོས་གང་འབྱུང་བ་མེད་ཅིང་འཇིག་པ་མེད། །འཆི་འཕོ་མེད་ཅིང་རྒ་བར་མི་འབྱུང་བ། །མི་ཡི་སེང་གེ་དེས་ནི་དེ་བསྟན་ཅིང་། །སེམས་ཅན་བརྒྱ་ཕྲག་དག་ནི་དེ་ལ་བཀོད། །ཅེས་དང་། འཇིག་རྟེན་མགོན་པོས་གནས་པ་དང་། །སྐྱེ་བ་བསྟན་པ་མ་ཡིན་ཏེ། །དེས་ན་དེ་ལྟའི་འཇིག་རྟེན་མགོན། །རིག་ནས་ཏིང་འཛིན་ཤེས་པར་གྱིས། །ཞེས་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་འདུས་བྱས་བརྟག་པ་སྟེ། རབ་ཏུ་བྱེད་པ་བདུན་པའི་རྣམ་པར་བཤད་པའོ།།  །།ལས་དང་བྱེད་པོ་བརྟག་པའི་རབ་ཏུ་བྱེད་པ་ལའང་གསུམ་ལས། འབྲེལ་དགོད་པ་ལ་ཟབ་མོ་མདོའི་འབྲེལ་ནི། འཕགས་པ་ས་བཅུ་པ་ལས། གང་ན་དོན་དམ་པར་བྱེད་པ་པོ་མེད་པར་དེ་ན་ལས་ཀྱང་མི་དམིགས་སོ་ཞེས་གསུངས་པ་ལ་སོགས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། རྣམ་པར་ཤེས་པ་ལ་སོགས་པ་ཕུང་པོ་ཁམས་དང་སྐྱེ་མཆེད་འདུས་བྱས་ཀྱི་རང་བཞིན་ཅན་དག་ནི་ཡོད་པ་ཉིད་དེ། མདོ་ལས། མ་རིག་པ་དང་འབྲེལ་བའི་སྐྱེས་བུ་གང་ཟག་འདི་ནི་བསོད་ནམས་དང་། བསོད་ནམས་མ་ཡིན་པ་དང་། མི་གཡོ་བ་འདུ་བྱ་བ་མངོན་པར་འདུ་བྱེད་དོ། །ཞེས་གསུངས་པའི་ཚུལ་གྱིས་དེའི་རྒྱུ་ལས་དང་། དེའི་བྱེད་པ་པོ་ཡོད་པའི་ཕྱིར་རོ། །གང་ཞིག་མེད་པ་ལ་ནི་དེའི་ལས་དང་བྱེད་པ་པོ་ཡོད་པ་མ་ཡིན་ཏེ། ཇི་ལྟར་རུ་སྦལ་གྱི་སྤུའི་གོས་ཀྱི་ལས་དང་བྱེད་པ་པོ་བཞིན་ནོ་སྙམ་པ་ལ། དཔྱད་ན་ལས་དང་བྱེད་པ་པོ་ཉིད་མ་གྲུབ་བོ་ཞེས་བསྟན་པའི་ཕྱིར་འདི་བཀོད་པ་ཡིན་ནོ། །གཞུང་བཤད་པ་ལ་གསུམ་སྟེ། ལས་དང་བྱེད་པ་པོ་རང་བཞིན་དུ་གྲུབ་པ་དགག་པ་དང་། ཐ་སྙད་ཙམ་དུ་ཕན་ཚུན་ལྟོས་ནས་གྲུབ་པར་བསྟན་པ་དང་། དེ་ཆོས་གཞན་ལ་བསྒྲེ་བའོ། །དང་པོ་ལ་སྤྱིར་ལས་འགའ་ཞིག་བྱེད་པས་ན་བྱེད་པ་པོ་སྟེ། དེ་ཡང་ལས་འགའ་ཞིག་བྱེད་པའི་བྱ་བ་དང་ལྡན་མི་ལྡན་དང་། དེ་གཉི་ག་ཡིན་པའི་བྱེ་བྲག་གིས་བྱེད་པ་པོ་ཡིན་པ་དང་། མ་ཡིན་པ་དང་། དེ་གཉི་གར་གྱུར་པ་གསུམ་ལས་མི་སྲིད་ལ། ལས་ནི་བྱ་བས་ན་ལས་ཏེ་བྱེད་པ་པོའི་བསྒྲུབ་བྱར་གྱུར་པའོ། །དེ་ཡང་བྱེད་པ་པོས་བྱ་བའི་བྱ་བ་དང་ལྡན་མི་ལྡན་དང་། དེ་གཉི་ག་ཡིན་པའི་བྱེ་བྲག་གིས་ལས་ཡིན་པ་དང་། མ་ཡིན་པ་དང་། དེ་གཉི་གར་གྱུར་པ་གསུམ་ལས་མི་སྲིད་པས། དེ་དག་ཕྱོགས་མཐུན་གྱི་བྱ་བྱེད་དགག་པ་དང་། ཕྱོགས་མི་མཐུན་གྱི་བྱ་བྱེད་དགག་པ་གཉིས་ལས། དང་པོ་ལ་གསུམ་སྟེ། བྱེད་པོ་ཡིན་པས་ལས་ཡིན་པ་དང་། བྱེད་པོ་མ་ཡིན་པས་ལས་མ་ཡིན་པ་དང་། བྱེད་པོ་གཉི་གར་གྱུར་པས་ལས་གཉི་གར་གྱུར་པ་བྱེད་པ་དགག་པའོ། །དང་པོ་ལ་བྱ་བ་དང་ལྡན་པའི་བྱེད་པོ་ཡིན་པར་གྱུར་པ་དེ་བྱ་བ་དང་ལྡན་པའི་ལས་སུ་གྱུར་པ་མི་བྱེད་དོ་ཞེས་པ་རྣལ་མའི་དམ་བཅའོ། །དེའི་འཐད་པ་ལ་རེ་ཞིག་བྱེད་པོ་ཡིན་པར་གྱུར་པ་བྱེད་ན་སྔར་བཤད་པ་ལྟར། རང་ཉིད་བྱེད་པ་པོར་འཇོག་པ་དང་། བྱེད་པ་པོར་གྱུར་ནས་ལས་བྱེད་པའི་བྱ་བ་དང་བྱ་བ་གཉིས་དགོས་པ་ལས། བྱེད་པོ་ཡིན་པར་གྱུར་པ་ཆོས་ཅན། དེས་ལས་མི་བྱེད་དེ། དེ་ལ་རང་ཉིད་བྱེད་པ་པོར་འཇོག་པ་ལས་གཞན་པའི་བྱ་བ་མེད་པའི་ཕྱིར་རོ། །གང་གི་ཚེ་དེ་ལྟར་བྱེད་པ་པོ་གཅིག་ལ་བྱ་བ་གཉིས་མེད་པས་བྱེད་པ་པོ་ལས་མི་བྱེད་པ་དེའི་ཚེ་དེའི་ལས་དེའང་བྱེད་པ་པོ་ལ་ལྟོས་པ་མེད་ཅིང་བྱེད་པ་པོས་མ་བྱས་པའི་ལས་སུ་འགྱུར་ན་དེ་སྲིད་པའང་མ་ཡིན་ཏེ་མོ་གཤམ་གྱི་བུས་བྱས་པའི་བུམ་པ་བཞིན་ནོ། །ཡང་ལས་ཡིན་པར་གྱུར་པ་བྱེད་ན་སྔར་བཤད་པ་ལྟར་རང་ཉིད་ལས་སུ་འཇོག་པ་དང་། ལས་སུ་གྱུར་ནས་བྱེད་པ་པོས་བྱ་བའི་བྱ་བ་སྟེ་བྱ་བ་གཉིས་དགོས་པ་ལས། ལས་ཡིན་པར་གྱུར་པ་ཆོས་ཅན། བྱེད་པ་པོས་བྱ་བ་མ་ཡིན་ཏེ། རང་ཉིད་ལས་སུ་འཇོག་པའི་བྱ་བ་ལས་གཞན་པའི་བྱ་བ་མེད་པའི་ཕྱིར་རོ། །གང་གི་ཚེ་དེ་ལྟར་བྱ་བ་གཉིས་མེད་པས་ལས་ཡིན་པར་གྱུར་པ་མི་བྱེད་པ་དེའི་ཚེ་ལས་དེའི་བྱེད་པ་པོ་ཡང་ལས་མེད་པར་ཏེ་ལས་ལ་ལྟོས་པ་མེད་ཅིང་ལས་མི་བྱེད་པའི་བྱེད་པ་པོར་འགྱུར་ན་དེ་སྲིད་པའང་མ་ཡིན་ཏེ། མཚམས་མེད་ཀྱི་ལས་མ་བྱས་པར་དེའི་བྱེད་པ་པོ་མི་སྲིད་པ་བཞིན་ནོ། །གཉིས་པ་ལའང་དམ་བཅའ་དང་། འཐད་པ་གཉིས་ལས། དང་པོ་ནི། བྱ་བ་དང་མི་ལྡན་པའི་བྱེད་པོ་མ་ཡིན་གྱུར་པ་ཡང་བྱ་བ་དང་མི་ལྡན་པའི་ལས་སུ་མ་གྱུར་མི་བྱེད་དོ་ཞེས་པའོ། །དེའི་འཐད་པ་ལ་ལས་དང་བྱེད་པོ་རྒྱུ་མེད་དུ་འགྱུར་བའི་ཐལ་བ་དགོད་པ་དང་། འདོད་པ་ལ་གནོད་པ་བརྗོད་པ་གཉིས་ལས། དང་པོ་ནི། གལ་ཏེ་ལས་བྱེད་པའི་བྱ་བ་དང་མི་ལྡན་པའི་བྱེད་པོར་མ་གྱུར་པ་བྱེད་ན་ནི་བྱེད་པ་པོའི་རྣམ་འཇོག་རྒྱུ་མེད་དུ་འགྱུར་ཞིང་། བྱེད་པ་པོས་བྱ་བ་དང་མི་ལྡན་པའི་ལས་སུ་མ་གྱུར་བྱེད་ན་ནི།










Wuma Sherab Drelwa05-8.html





.
ལས་ལ་ཡང་རྣམ་འཇོག་གི་རྒྱུ་ནི་མེད་པར་འགྱུར་རོ། །དེ་གཉི་གའི་ཁྱབ་པ་ནི་བྱེད་པ་པོ་དང་ལས་ཀྱི་ཐ་སྙད་དུ་འཇོག་པའི་རྒྱུ་རིམ་པ་ལྟར་དེ་གཉིས་ལ་ཡོད་པའི་བྱ་བ་ཡིན་པའི་ཕྱིར་རོ། །གཉིས་པ་ལ་བཞི་ལས། དང་པོ་རྒྱུ་འབྲས་མེད་པར་ཐལ་བ་ནི། དེ་ལྟར་ཐ་སྙད་རྣམས་ལ་རྒྱུ་མེད་པར་འདོད་ན་ནི་རྒྱུ་མཚན་མཚུངས་པས་སྤྱིར་རྒྱུས་བསྐྱེད་པར་བྱ་བའི་འབྲས་བུ་དང་འབྲས་བུ་དེ་སྐྱེད་པའི་རྒྱུ་ཡང་འཐད་པར་མི་འགྱུར་རོ། །དེ་ལྟར་འདོད་ན་སྤྱིར་བྱ་བྱེད་ཀྱི་ཐ་སྙད་མེད་པར་ཐལ་བ་འབྲས་བུ་དང་། དེའི་བྱེད་རྒྱུ་དེ་མེད་ན་ནི་འབྲས་བུ་འབྱུང་བའི་བྱ་བ་དང་། དེ་ལ་རང་དབང་དུ་གྱུར་པའི་བྱེད་པ་པོ་དང་བྱེད་པ་པོ་དེས་འགའ་ཞིག་བྱེད་པར་གྱུར་པའི་སྒོ་ནས་ལས་འགའ་ཞིག་ལ་འབྲས་བུ་བྱེད་པར་མི་རིགས་སོ་ཞེས་པའོ། །དེ་ཡང་འདོད་ན་བསྟན་བཅོས་ལས་གྲགས་པའི་ཐ་སྙད་ཐམས་ཅད་མེད་པར་ཐལ་བ། བྱ་བ་དང་ལ་སོགས་ཀྱིས་བསྡུས་པ་བྱེད་པ་པོ་དང་ལས་དང་བྱེད་པ་མི་རིགས་ན། དེ་དག་གིས་ཁྱབ་པའི་དགེ་བ་བཅུ་སྤྱོད་པ་དང་བདག་མེད་སྒོམ་པ་ལྟ་བུ་མངོན་པར་མཐོ་བ་དང་ངེས་པར་ལེགས་པའི་ཆོས་དང་། དེ་ལས་བཟློག་པ་ཆོས་མིན་ཡོད་པ་མ་ཡིན་པར་འགྱུར་ལ། ཆོས་དང་ཆོས་མིན་མེད་ན་ནི་དེ་གཉིས་ལས་བྱུང་བའི་འབྲས་བུ་མངོན་པར་མཐོ་བ་དང་ངེས་པར་ལེགས་པའི་བདེ་བ་དང་། འཁོར་བ་དང་ངན་འགྲོའི་སྡུག་བསྔལ་མེད་པར་འགྱུར་རོ། །དེ་ལྟར་ཡང་འདོད་ན་ཆོས་ཀྱི་འབྲས་བུ་དེ་གཉིས་མེད་ན་དེ་དག་ཐོབ་པའི་དོན་དུ་ཐར་པ་དང་མཐོ་རིས་སུ་འགྱུར་བའི་འཇིག་རྟེན་ལས་འདས་པ་དང་འཇིག་རྟེན་པའི་ལམ་སྒོམ་པ་དོན་མེད་པར་འགྱུར་བས་དེ་དག་བསྒོམ་པ་མི་འཐད་དོ་ཞེས་པའོ། །འཇིག་རྟེན་ལ་གྲགས་པའི་ཐ་སྙད་ཐམས་ཅད་མེད་པར་ཐལ་བ་ནི། གཞན་ཡང་དེ་ལྟར་འབྲས་བུ་དང་རྒྱུ་མེད་ན་ནི་འཇིག་རྟེན་པའི་ཞིང་ལས་ལ་སོགས་པའི་བྱ་བ་འབྲས་བུའི་དོན་དུ་རྩོམ་པ་དེ་དག་ཐམས་ཅད་ཀྱང་ནི། དོན་མེད་པ་ཉིད་དུ་ཐལ་བར་འགྱུར་ན། དེ་ལྟར་ཡང་མ་ཡིན་པས་འབྲས་བུ་དང་རྒྱུ་གཏན་མེད་པ་མ་ཡིན་ནོ་ཞེས་པའོ། །གསུམ་པ་ལའང་དམ་བཅའ་དང་འཐད་པ་གཉིས་ལས། དང་པོ་བྱ་བ་དང་ལྡན་མི་ལྡན་གཉི་ག་ཡིན་པའི་བྱེད་པ་པོར་གྱུར་མ་གྱུར་གཉི་ག་ཡིན་པ་ནི་ལས་སུ་གྱུར་མ་གྱུར་གཉི་ག་ཡིན་པ་དེ་མི་བྱེད་དེ་ཞེས་དང་། ཅིའི་ཕྱིར་ཞེ་ན་རིམ་པ་ལྟར་བྱེད་པ་པོ་དང་ལས་གཉི་གའི་ཆ་ནས་ཡིན་པ་དང་མ་ཡིན་པར་གྱུར་པ་བྱ་བ་དང་ལྡན་མི་ལྡན་གཉིས་བྱེད་པ་པོ་དང་ལས་གཅིག་ལ་ག་ལ་ཡོད་དེ་ཕན་ཚུན་འགལ་བའི་ཕྱིར་ཞེས་པའོ། །དེ་ལྟར་ཕྱོགས་མཐུན་བཀག་ནས། ཕྱོགས་མི་མཐུན་དགག་པ་ལ་གཉིས་ཏེ། བྱེད་པ་པོ་རེ་རེས་ལས་ཕྱོགས་མི་མཐུན་རེ་རེ་བྱེད་པ་དང་། གཉིས་གཉིས་བྱེད་པ་དགག་པའོ། །དང་པོ་ནི། བྱེད་པ་པོར་ནི་གྱུར་པ་ཡིས། །མ་གྱུར་ལས་ནི་མི་བྱེད་དེ། །བྱེད་པ་པོར་མ་གྱུར་པས་ཀྱང་ལས་སུ་གྱུར་པ་མི་བྱེད་དེ། དེའི་འཐད་པ་གལ་ཏེ་བྱེད་ན་འདིར་ཡང་སྐྱོན་དེར་ཐལ་བར་འགྱུར་ཞེས་པ་སྟེ། བྱེད་པ་པོར་གྱུར་པ་དང་། ལས་སུ་མ་གྱུར་པ་དང་། བྱེད་པ་པོར་མ་གྱུར་པ་དང་། ལས་སུ་གྱུར་པ་བྱེད་ན་རིམ་པ་ལྟར། ཡིན་པར་གྱུར་ལ་བྱ་བ་མེད། །བྱེད་པོ་མེད་པའི་ལས་སུ་འགྱུར། །ཞེས་དང་། ལས་སུ་མ་གྱུར་བྱེད་ན་ནི། །ལས་ལ་རྒྱུ་ནི་མེད་པར་འགྱུར། །ཞེས་དང་། བྱེད་པོར་མ་གྱུར་བྱེད་ན་ནི། །བྱེད་པ་པོ་ཡང་རྒྱུ་མེད་འགྱུར། །ཞེས་དང་། ཡིན་པར་གྱུར་ལ་བྱ་བ་མེད། །ལས་མེད་བྱེད་པ་པོར་ཡང་འགྱུར། །ཞེས་བཤད་པ་ཡིན་ནོ། །གཉིས་པ་ལ་གསུམ་ལས། བྱེད་པོ་ཡིན་པས་ལས་མ་ཡིན་པ་དང་། དེ་གཉི་ག་བྱེད་པ་དགག་པ་ནི། བྱེད་པ་པོར་ནི་གྱུར་པ་ཡིས། །ལས་ནི་མ་གྱུར་བཅས་པ་དང་། །གྱུར་མ་གྱུར་པ་མི་བྱེད་དེ། །ཞེས་གདོན་པར་བྱའོ། །དེའི་འཐད་པ། གཏན་ཚིགས་གོང་དུ་བསྟན་ཕྱིར་རོ། །ཞེས་པ་སྟེ། བྱེད་པོར་གྱུར་པ་དང་། ལས་སུ་མ་གྱུར་པ་དང་། ལས་སུ་གྱུར་མ་གྱུར་གཉི་ག་བྱེད་ན་རིམ་པ་ལྟར། ཡིན་པར་གྱུར་ལ་བྱ་བ་མེད། །བྱེད་པོ་མེད་པའི་ལས་སུ་འགྱུར། །ཞེས་དང་། ལས་སུ་མ་གྱུར་བྱེད་ན་ནི། །ལས་ལ་རྒྱུ་ནི་མེད་པར་འགྱུར། །ཞེས་དང་། ཡིན་དང་མ་ཡིན་གྱུར་གཅིག་ལ། །ཕན་ཚུན་འགལ་བས་ག་ལ་ཡོད། །ཅེས་བཤད་པ་ཡིན་ནོ། །གཉིས་པ་བྱེད་པོ་མ་ཡིན་པས་ལས་ཡིན་པ་དང་ལས་ཡིན་མིན་གཉི་ག་བྱེད་པ་དགག་པ་ནི། བྱེད་པ་པོར་ནི་མ་གྱུར་པ། །ལས་ནི་གྱུར་དང་བཅས་པ་དང་། །གྱུར་མ་གྱུར་པ་མི་བྱེད་དེ། །གཏན་ཚིགས་གོང་དུ་བསྟན་ཕྱིར་རོ། །ཞེས་པ་སྟེ། བྱེད་པོར་མ་གྱུར་པ་དང་། ལས་སུ་གྱུར་པ་དང་། ལས་སུ་གྱུར་མ་གྱུར་གཉི་ག་མི་བྱེད་པའི་འཐད་པ་རིམ་པ་ལྟར། བྱེད་པོར་མ་གྱུར་བྱེད་ན་ནི། །བྱེད་པ་པོ་ཡང་རྒྱུ་མེད་འགྱུར། །ཞེས་དང་། ཡིན་པར་གྱུར་ལ་བྱ་བ་མེད། །ལས་མེད་བྱེད་པ་པོར་ཡང་འགྱུར། །ཞེས་དང་། ཡིན་དང་མ་ཡིན་གྱུར་གཅིག་ལ། །ཕན་ཚུན་འགལ་བས་ག་ལ་ཡོད། །ཅེས་བཤད་པ་ཡིན་ནོ། །གསུམ་པ་བྱེད་པོ་ཡིན་མ་ཡིན་གཉི་ག་ལས་ཡིན་པ་དང་། མ་ཡིན་པ་སོ་སོར་བྱེད་པ་དགག་པ་ནི། བྱེད་པ་པོར་གྱུར་མ་གྱུར་གཉི་ག་ཡིན་པ་ནི། ལས་སུ་གྱུར་པ་དང་། ལས་སུ་མ་གྱུར་པ་གང་ཡང་རུང་བ་སོ་སོར་མི་བྱེད་དེ། འདི་ཡང་གཏན་ཚིགས་ནི། གོང་དུ་བསྟན་པར་ཤེས་པར་བྱ། །ཞེས་པ་སྟེ། བྱེད་པོ་གང་ཡིན་པ་དང་། ལས་སུ་གྱུར་པ་དང་། ལས་སུ་མ་གྱུར་པ་བྱེད་པ་དགག་པའི་འཐད་པ་ནི་རིམ་པ་ལྟར། ཡིན་དང་མ་ཡིན་གྱུར་གཅིག་ལ། །ཕན་ཚུན་འགལ་བས་ག་ལ་ཡོད། །ཅེས་དང་། ཡིན་པར་གྱུར་ལ་བྱ་བ་མེད། །ལས་མེད་བྱེད་པ་པོར་ཡང་འགྱུར། །ཞེས་དང་། ལས་སུ་མ་གྱུར་བྱེད་ན་ནི། །ལས་ལ་རྒྱུ་ནི་མེད་པར་འགྱུར། །ཞེས་བཤད་པ་ཡིན་ནོ། །དེ་ལྟར་ན་བྱ་བྱེད་ཀྱི་མཐའ་བཅུ་གཅིག་བཀག་པས་ལས་དང་བྱེད་པོ་རང་གི་མཚན་ཉིད་པ་མ་གྲུབ་པར་ཤེས་པར་བྱའོ། །གཉིས་པ་ནི། གལ་ཏེ་དེ་ལྟ་ན་ཐུབ་པས། བདག་གིས་བྱས་པའི་ལས་རྣམས་ནི། །བདག་གིས་སོ་སོར་མྱང་བར་འགྱུར། །ཞེས་གསུངས་པ་ལ་སོགས་པ་ཚུལ་འདིས་བཀག་པས་ལས་འབྲས་ལ་སོགས་པ་ཐམས་ཅད་མེད་པར་ལྟ་བའི་ལོག་པར་ལྟ་བར་འགྱུར་རོ་ཞེ་ན། མ་ཡིན་ཏེ་དེ་ཁོ་ན་ཉིད་དུ། གང་ཚེ་དངོས་པོ་མི་དམིགས་པ། །དེ་ཚེ་དངོས་མེད་ག་ལ་འགྱུར། །ཞེས་པའི་ཚུལ་གྱིས་དགག་བྱ་ལས་འབྲས་ལ་སོགས་པའི་དངོས་པོ་ཡོད་པ་མ་གྲུབ་པས་དེ་ལ་ལྟོས་པའི་བཀག་ཆོས་མེད་པ་ཙམ་ཡང་གྲུབ་པར་ཁས་མི་ལེན་ལ། ཀུན་རྫོབ་ཤེས་པ་འཁྲུལ་པའི་ངོ་ན་ལས་དང་བྱེད་པ་པོ་ཕན་ཚུན་ལྟོས་པ་ཙམ་གྱིས་གྲུབ་པས། སྒྱུ་མ་ལྟ་བུའི་རྐྱེན་ཉིད་འདི་པ་ཙམ་གྱི་རྟེན་ཅིང་འབྲེལ་པར་འབྱུང་བ་ཁས་བླངས་པའི་ཕྱིར་རོ་ཞེས་འཆད་པ་ནི་ལས་འདིའི་བྱེད་པ་པོ་ཡིན་ནོ་ཞེས་བྱེད་པ་པོའི་རྣམ་འཇོག་ལས་ལ་བརྟེན་པར་བྱས་ནས་འདོགས་ཤིང་། བྱེད་པ་པོས་བྱེད་བཞིན་པ་ཉིད་ལས་ཡིན་པས་ལས་ཀྱང་བྱེད་པོ་དེ་ཉིད་ལ་བརྟེན་ནས་འབྱུང་བ་ཙམ་ལས་མ་གཏོགས་པ་འགྲུབ་པའི་རྒྱུ་གཞན་དཔྱད་ན་རང་གི་མཚན་ཉིད་དུ་གྲུབ་པ་ནི་མ་མཐོང་ངོ་ཞེས་པ་སྟེ། གལ་ཏེ་དངོས་པོ་གང་ལྟོས་འགྲུབ། །དེ་ཉིད་ལ་ཡང་ལྟོས་ནས་ནི། །ལྟོས་བྱ་གང་ཡིན་དེ་འགྲུབ་ན། །གང་ལ་ལྟོས་ནས་གང་ཞིག་འགྲུབ། །ཅེས་ཕན་ཚུན་ལྟོས་ནས་གྲུབ་པ་རྣམས་ལ་གྲུབ་པ་རང་བཞིན་པ་མེད་པར་འཆད་པར་འགྱུར་རོ། །གསུམ་པ་དེ་ཆོས་གཞན་ལ་བསྒྲེ་བ་ནི། ཇི་ལྟར་ལས་དང་བྱེད་པ་པོ་ཐ་སྙད་ཙམ་དུ་ཕན་ཚུན་ལྟོས་ནས་གྲུབ་པ་ཡིན་གྱི་རང་བཞིན་གྱིས་གྲུབ་པ་མེད་པ་དེ་བཞིན་ཏུ་ཉེ་བར་ལེན་པས་ན་ཉེ་བར་ལེན་པ་སྟེ་དངོས་སུ་ཉེ་བར་ལེན་པའི་བྱ་བ་བསྟན་ལ། དེའི་ཤུགས་ལ་རང་གི་སྒྲུབ་བྱེད་ཉེ་བར་བླང་བྱ་དང་ལེན་པ་པོ་གཉིས་འཛིན་པས་ཉེར་ལེན་གྱི་སྒྲས་ཤུགས་ལ་བསྟན་པའི་ཉེ་བར་བླང་བྱ་ཕུང་པོ་དང་དེ་ཉེ་བར་ལེན་པོའི་བདག་གཉིས་ཀྱང་ཐ་སྙད་ཙམ་དུ་ཕན་ཚུན་ལྟོས་ནས་གྲུབ་པ་ཡིན་གྱི་རང་བཞིན་དུ་མ་གྲུབ་པར་ཤེས་པར་བྱ་སྟེ། དེའི་ཁྱབ་བྱེད་སྤྱིར་ལས་དང་བྱེད་པ་པོ་རང་བཞིན་དུ་གྲུབ་པ་བསལ་བའི་ཕྱིར་རོ། །དེ་གཉིས་ཁོ་ནར་མ་ཟད་ཀྱི། །ལས་དང་བྱེད་པ་པོ་དག་གིས། །དངོས་པོ་ལྷག་མ་རྒྱུ་འབྲས་དང་མཚན་ཉིད་མཚན་གཞི་དང་བརྗོད་བྱ་རྗོད་བྱེད་དང་ཤེས་པ་ཤེས་བྱ་དང་ཚད་མ་དང་གཞལ་བྱ་ལ་སོགས་ལྟོས་བཅས་ཀྱི་ཆོས་ཐམས་ཅད་ཐ་སྙད་ཙམ་དུ་ཕན་ཚུན་ལྟོས་ནས་གྲུབ་པ་ཡིན་གྱི་རང་བཞིན་གྱིས་མ་གྲུབ་པར་ཤེས་པར་བྱའོ། །གསུམ་པ་དོན་བསྡུ་བ་ནི། དེ་ལྟ་ན་རབ་ཏུ་བྱེད་པ་འདིས་ཆོས་ཐམས་ཅད་དོན་དམ་པར་སྤྲོས་པ་མེད་དགག་དང་། ཀུན་རྫོབ་ཏུ་རྟེན་ནས་འབྱུང་བ་སྒྱུ་མ་ཙམ་དུ་གྲུབ་པ་ཡིན་ནོ། །དོན་འདི་ཉིད་འཕགས་པ་ཉེ་བ་འཁོར་གྱིས་ཞུས་པ་ལས། སེམས་དམྱལ་འཇིགས་པ་ང་ཡིས་བསྟན་བྱས་ཏེ། །སེམས་ཅན་སྟོང་ཕྲག་དུ་མ་སྐྱོ་བྱས་ཀྱང་། །གང་དག་ཤི་འཕོ་ངན་སོང་གྲག་འགྲོ་བའི། །འགྲོ་བ་དེ་དག་ནམ་ཡང་ཡོད་མ་ཡིན། །གང་དག་རལ་གྲི་མདའ་ཆེན་མཚོན་འཛིན་པའི། །གནོད་པ་བྱེད་པའང་ཡོད་པ་མ་ཡིན་ཏེ། །རྟོག་པའི་དབང་གིས་ངན་སོང་དེ་དག་གི །ལུས་ལ་འབབ་མཐོང་དེ་ན་མཚོན་ཆ་མེད། །ཅེས་པ་ལ་སོགས་པ་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། ལས་དང་བྱེད་པ་པོ་བརྟག་པ་སྟེ། རབ་ཏུ་བྱེད་པ་བརྒྱད་པའི་རྣམ་པར་བཤད་པའོ།།  །།དེ་ལྟར་རྟེན་འབྲེལ་ཆོས་ཀྱི་བདག་གིས་སྟོང་པར་བསྟན་ནས། ད་ནི་གང་ཟག་གི་བདག་གིས་སྟོང་པར་སྟོན་པ་ལ། རེ་ཞིག་དེའི་ངོ་བོ་རང་བཞིན་དུ་གྲུབ་པ་འགོག་པ་སྔ་རོལ་ན་གནས་པ་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་པའི་ཡུམ་ལས། གཟུགས་ནི་བདག་གམ་བདག་གིས་སྟོང་ཞེས་དང་། ལང་ཀར་གཤེགས་པ་ལས། བདག་ཅེས་བྱ་བ་བདུད་ཀྱི་སེམས། །འདི་ནི་ལྟ་བར་གྱུར་པ་ཡིན། །འདུ་བྱེད་ཕུང་པོ་འདི་སྟོང་སྟེ། །འདི་ལ་བདག་གམ་སེམས་ཅན་མེད། །ཅེས་དང་། མདོ་ཐམས་ཅད་ནས་བྱེད་པ་པོ་དང་ཚོར་བ་པོ་མེད་པ་འབའ་ཞིག་པ་འདི་ཞེས་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། སྔར་བླང་བྱ་ལེན་པོ་གཉིས་རང་བཞིན་མེད་པར་བསྟན་མོད་ཀྱི། དེ་མི་རིགས་ཏེ་བླང་བྱའི་སྔར་གྲུབ་པའི་ལེན་པ་པོས་དེ་ཉེ་བར་ལེན་པས་དེ་གཉིས་རང་བཞིན་དུ་ཡོད་དོ་སྙམ་པ་ལ། དེ་དགག་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཉིས་པ་གཞུང་བཤད་པ་ལ་གསུམ་སྟེ། ཉེ་བར་ལེན་པ་པོའི་བདག་དགག་པ་དང་། དེས་བླང་བྱ་ཡང་དགག་པ་དང་། འབྲས་བུ་བསྡུ་བའོ། །དང་པོ་ལ་གཉིས་ལས། ཕྱོགས་སྔ་མ་དགོད་པ་ནི། རང་གི་སྡེ་པ་མང་པོས་བཀུར་བ་བ་ཁ་ཅིག་འདི་སྐད་དུ་སྨྲའོ་ཞེས་སྦྲེལ་ཏེ། ཇི་སྐད་དུ་སྙམ་ན། སྔར། དེ་བཞིན་ཉེར་ལེན་ཤེས་པར་བྱ། །ལས་དང་བྱེད་པོ་བསལ་ཕྱིར་རོ། །ཞེས་སྨྲས་པ་དེ་མི་རིགས་ཏེ། འདི་ལྟར་ཉེ་བར་བླང་བྱ་ལྟ་དང་ཉན་པ་ལ་སོགས་པ་ནང་གི་སྐྱེ་མཆེད་དྲུག་དང་། ཚོར་བ་རེག་པ་སེམས་པ་ལ་སོགས་པ་དབང་དུ་བྱེད་པ་པོའམ་ཉེ་བར་ལེན་པར་བྱེད་པ་པོའི་གང་ཟག་གང་གི་དབང་དུ་བྱས་པའམ། ཉེ་བར་ལེན་པ་ཡིན་པའི་དབང་དུ་བྱེད་པ་པོའམ་ཉེ་བར་ལེན་པ་པོའི་བདག་དེ་བླང་བྱ་དེ་དག་གི་སྔ་རོལ་ན་ཡོད་དོ་ཞེས་སོ། །དེ་ཉིད་ཅིས་ཏེ་སྙམ་ན། འདི་ལྟར་ཉེ་བར་ལེན་པའི་སྔར་ཉེ་བར་ལེན་པ་པོ་བདག་གི་དངོས་པོ་ཡོད་པ་མ་ཡིན་ན། དེས་རྒྱུ་ལས་བསགས་པའི་སྒོ་ནས་འབྲས་བུ་ལྟ་བ་ལ་སོགས་པ་ཉེ་བར་ལེན་པར་ཇི་ལྟར་འགྱུར་ཏེ་མོ་གཤམ་གྱི་བུས་བསགས་པའི་ནོར་ལེན་པ་མེད་པ་བཞིན་ནོ། །དེའི་ཕྱིར་ཉེ་བར་ལེན་པ་ལྟ་སོགས་དེ་དག་གི་སྔ་རོལ་ན་དེ་དག་ཉེ་བར་ལེན་པར་བྱེད་པ་པོ་བདག་གི་དངོས་པོ་གནས་པ་དེ་ཡོད་དོ་ཞེས་ཟེར་རོ། །དེ་སུན་དབྱུང་བ་ལ་གསུམ་སྟེ། ལེན་པ་པོ་བླང་བྱ་ཐམས་ཅད་ཀྱི་སྔ་རོལ་ནས་ཡོད་པ་དགག་པ་དང་། རེ་རེའི་སྔར་ཡོད་པ་དགག་པ་དང་། ལྟ་སོགས་ཀྱི་རྒྱུའི་ཉེ་བར་ལེན་པ་པོར་རྟོག་པ་དགག་པའོ། །དང་པོ་ལ་གཉིས་ལས། བདག་ཏུ་གདགས་པའི་རྒྱུ་མེད་པས་དགག་པ་ནི། མདོ་ལས། ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟ་བརྗོད་པ་ལྟར། །དེ་བཞིན་ཕུང་པོ་རྣམ་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་གསུངས་པའི་ཚུལ་གྱིས་སྤྱིར་གང་ཟག་ཏུ་ཕུང་པོ་ལ་བརྟེན་ནས་དང་། བྱེ་བྲག་ལྟ་བ་པོ་ལ་སོགས་པའི་གང་ཟག་ཏུ་ལྟ་བ་ལ་སོགས་པ་ལ་བརྟེན་ནས་འདོགས་པ་ཡིན་པས། ལྟ་དང་ཉན་ལ་སོགས་པ་སྣོམ་པ་དང་མྱོང་བ་དང་རེག་པ་དང་འཛིན་པ་དང་། ཚོར་པ་ལ་སོགས་པ་རྣམ་པར་ཤེས་པ་དང་། རེག་པ་དང་སེམས་པ་ལ་སོགས་པ་ཉིད་ཀྱི་ནི་སྔ་རོལ་ནས་དེ་དག་ཉེ་བར་ལེན་པ་པོ་བདག་གི་དངོས་པོ་གནས་པ་དེ་ནི་ལྟ་བ་ལ་སོགས་པའི་ཆོས་གང་གིས་ལྟ་བ་པོ་ལ་སོགས་པའི་གང་ཟག་ཏུ་གདགས་པར་བྱ་སྟེ་གདགས་པའི་རྒྱུ་ལྟ་བ་ལ་སོགས་པ་མེད་པའི་ཕྱིར། མོ་གཤམ་གྱི་བུ་ལྟར་ལྟ་བ་པོ་ལ་སོགས་པའི་བདག་མེད་དོ་ཞེས་པའོ། །གཉིས་པ་བདག་ཏུ་གདགས་པ་རྒྱུ་ལ་མི་ལྟོས་པ་དགག་པ་ལ་ཧ་ཅང་ཐལ་བ་དགོད་པ་དང་། འདོད་པ་ལ་གནོད་པ་བརྗོད་པ་གཉིས་ལས། གལ་ཏེ་ཉེ་བར་ལེན་པ་ལྟ་བ་ལ་སོགས་པ་མེད་པར་ཡང་ལེན་པ་པོའི་བདག་དེ་ནི་གནས་པར་གྱུར་ན་ཞེས་གཞན་གྱི་བསམ་པ་བླངས་ནས། དེ་ལྟ་ན་རྒྱུ་མཚན་མཚུངས་པས་ཉེ་བར་ལེན་པ་པོའི་བདག་དེ་མེད་པར་ཡང་ཉེ་བར་ལེན་པ་ལྟ་བ་ལ་སོགས་པ་ཕུང་པོ་དེ་དག་ནི་ཐེ་ཚོམ་མེད་ཅིང་གདོན་མི་ཟ་བར་ཡོད་པར་འགྱུར་རོ། །དེ་ལྟར་ཡང་འདོད་པ་ཡིན་ནོ་སྙམ་ན། གཉིས་པ་ནི། དཔེར་ན་འཇིག་རྟེན་ན་འདི་ནི་འདིའི་རྒྱུ་ཡིན་ལ། འདི་ནི་འདིའི་འབྲས་བུ་ཡིན་ནོ་ཞེས་རྒྱུ་དང་འབྲས་བུར་ཕན་ཚུན་ལྟོས་ནས་འཇོག་པས། དེ་གཉིས་གང་རུང་གཅིག་མེད་པའི་ཅིག་ཤོས་མི་འབྱུང་བ་ལྟར། འདི་ནི་དེའི་ཉེ་བར་ལེན་པ་པོ་ཞེས་བླང་བྱ་ལྟ་བ་ལ་སོགས་པ་ཅི་ཡིས་ཉེ་བར་ལེན་པ་པོའི་བདག་གང་ཞིག་ཏུ་གསལ་ཞིང་འདོགས་པར་བྱེད་ལ། འདི་ནི་འདིའི་ཉེ་བར་ལེན་པའམ་བླང་བྱ་ཡིན་ནོ་ཞེས་ཉེ་བར་ལེན་པ་པོའི་བདག་གང་གིས་བླང་བྱ་ལྟ་བ་ལ་སོགས་པ་ཅི་ཞིག་ཏུ་གསལ་ཞིང་འདོགས་པར་བྱེད་པ་ཡིན་པས། རང་གི་ལྟོས་ས་བླང་བྱ་ལྟ་བ་ལ་སོགས་པ་ཅི་མེད་པའི་ལེན་པ་པོའི་བདག་གང་ཞིག་ག་ལ་ཡོད་ཅིང་། ཡང་རང་གི་ལྟོས་ས་ལེན་པ་པོའི་བདག་གང་མེད་པའི་བླང་བྱ་ལྟ་བ་ལ་སོགས་པ་ཅི་ཞིག་ག་ལ་ཡོད་དེ་གཅིག་མེད་པར་གཅིག་ཡོད་པར་མི་སྲིད་དོ་ཞེས་པའོ། །གཉིས་པ་ནི། གལ་ཏེ་བདག་ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་ཡོད་ན་ཉེས་པ་དེར་འགྱུར་བ་ཞིག་ན། བདག་གང་ཞིག་དེ་ལྟར་ཡོད་པ་མིན་གྱི། ལྟ་ལ་སོགས་ལས་གཞན་ཉན་སོགས་ཞིག་གིས་གཞན་ལྟ་བ་མེད་པའི་ཚེ་ན་ལེན་པ་པོའི་བདག་ཏུ་གསལ་ཞིང་འདོགས་པར་བྱེད་པས་བདག་ཏུ་གདགས་པའི་རྒྱུ་མེད་པའི་ཉེས་པ་མེད་དོ་ཞེ་ན། འདི་སུན་དབྱུང་བ་ལ་གཉིས་ལས། བླང་བྱ་ཐམས་ཅད་ཀྱི་སྔར་མ་གྲུབ་པས་རེ་རེའི་སྔར་ཡོད་པ་མི་འཐད་པ་ནི། རེ་རེ་བས་སྔ་བ་ལ་མཐར་ཐམས་ཅད་པས་སྔ་བས་ཁྱབ་པ་ལས། བདག་དེ་ནི་ལྟ་བ་ལ་སོགས་པ་རེ་རེའི་སྔ་རོལ་ཇི་ལྟར་ཡོད་དེ་ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་ཡོད་པ་མིན་པའི་ཕྱིར་ན་ཞེས་པ་སྟེ། མཐར་རེ་རེའི་མཐར་མ་ཐུག་པའི་ཐམས་ཅད་མི་སྲིད་པས་རེ་རེའི་སྔ་རོལ་ན་ཡོད་ན་ཐམས་ཅད་ཀྱི་ཡང་སྔ་རོལ་ན་ཡོད་པར་འགྱུར་བའི་ཕྱིར་རོ། །གཉིས་པ་ལེན་པ་པོ་གཅིག་དང་ཐ་དད་དུ་མི་འཐད་པས་བླང་བྱ་རེ་རེའི་སྔ་རོལ་དུ་ཡོད་པ་དགག་པ་ནི། སྤྱིར་བདག་ཙམ་ཞིག་ལྟ་སོགས་ཐམས་ཅད་ཀྱི་སྔར་མེད་ཀྱང་རེ་རེའི་སྔར་ཡོད་དུ་ཆུག་ན་ཡང་བླང་བྱ་རེ་རེའི་སྔར་རང་རང་གི་ལེན་པ་པོ་ཡོད་པར་ནི་མི་རིགས་ཏེ། ཇི་ལྟར་ལྟ་བའི་ལེན་པ་པོ་ནི་ལྟ་བ་པོའི་བདག་ཡིན་པས་གལ་ཏེ་ལྟ་བ་པོའི་བདག་དེ་ཉིད་ཉན་པ་པོའང་དེ་ཚོར་བ་པོའང་དེ་ཉིད་ཡིན་ན་ལྟ་བའི་སྔར་ཉན་པོ་ཡོད་དུ་རུང་བ་ལ་དེ་ཉིད་ལྟ་བ་པོ་ཡིན་པས། བླང་བྱ་ལྟ་བ་ལྟ་བུ་རེ་རེའི་སྔ་རོལ་ན་ལྟ་བ་པོ་ལྟ་བུ་རང་གི་ཉེ་བར་ལེན་པ་པོ་ཡོད་པར་འགྱུར་བ་ཞིག་ན། བྱ་བ་ཐ་དད་རིམ་ཅན་གྱི་བྱེད་པ་པོ་གཅིག་ཡིན་པ་དེ་ནི་དེ་ལྟར་མི་རིགས་པས་ལྟ་བའི་སྔར་ཉན་པོ་ཡོད་ཀྱང་ལྟ་པོ་མེད་པས་བླང་བྱ་རེ་རེའི་སྔར་རང་གི་ལེན་པོ་ཡོད་པར་མི་རིགས་སོ་ཞེས་པའོ། །ཡང་གལ་ཏེ་བྱ་བ་ཐ་དད་རིམ་ཅན་གྱི་བྱེད་པོ་གཅིག་ཏུ་འགལ་བའི་ཉེས་པ་དེ་སྤང་བར་འདོད་ནས། ལྟ་བ་པོ་གཞན་ཉིད་ལ་ཉན་པ་པོ་གཞན་ཚོར་བ་པོའང་གཞན་དུ་འདོད་ན། དེ་དག་ཕན་ཚུན་ལྟོས་པ་མེད་པས་རྟ་དང་བ་ལང་ལྟར་སྔར་ལྟ་བ་པོ་ཡོད་པའི་ཚེ་ཉན་པ་པོ་ལ་སོགས་པའང་ཡོད་དུ་རུང་པར་འགྱུར་ན། རང་ཉིད་ཚོགས་དྲུག་དུས་གཅིག་པར་མི་འདོད་པ་དང་། གཞན་ཡང་དེ་ལྟར་འདོད་ན་གང་ཟག་གཅིག་ལ་ལྟ་བ་པོ་དང་ཉན་པ་པོ་ལ་སོགས་པའི་བདག་མང་པོ་ཉིད་དུའང་འགྱུར་ན། འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེའོ་ཞེས་པའི་ལུང་ལས་འདོད་པར་མི་ནུས་སོ། །གསུམ་པ་ནི། བདག་ནི་ལྟ་སོགས་ཐམས་ཅད་ཀྱི་སྔ་རོལ་ན་ཡོད་ལ་དེར་གདགས་པའི་རྒྱུ་མེད་པའང་མ་ཡིན་ཏེ། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་ཅེས་པའི་ཚུལ་གྱིས་དེའི་ཚེ་ལྟ་བ་ལ་སོགས་པ་རྒྱུ་མིང་བཞི་དང་ཚོགས་པའི་མེར་མེར་པོ་ལ་སོགས་པའི་འབྱུང་བ་བཞིའི་གཟུགས་ཡོད་པས་དེའི་རྒྱུ་ཅན་ནམ་དེ་ཉེ་བར་ལེན་པ་པོའི་བདག་ཡོད་པ་ཡིན་ནོ་ཞེ་ན། དེ་ལྟ་ན་ཡང་ལྟ་དང་ཉན་ལ་སོགས་པ་དང་། ཚོར་བ་དག་ལ་སོགས་པ་ཡང་གང་ལས་འབྱུང་བར་འགྱུར་བའི་རྒྱུ་མིང་བཞི་དང་ཚོགས་པའི་མེར་མེར་པོ་ལ་སོགས་པ་འབྱུང་བ་ཆེན་པོ་དེ་ལའང་། དེ་ཉེ་བར་ལེན་པ་པོའི་བདག་དེ་ནི་ཡོད་པ་མ་ཡིན་ཏེ། སྔ་མ་ལྟར་བླང་བྱ་འབྱུང་བ་ཆེན་པོའི་སྔར་དེ་ལེན་པ་པོའི་བདག་མེད་པས་དེ་ཉེ་བར་ལེན་པ་མི་འཐད་པའི་ཕྱིར་རོ་སྙམ་དུ་དགོངས་པའོ། །མདོ་སྡེ་པ་ལ་སོགས་པ་དག་དེ་ལྟར་ཉེ་བར་ལེན་པ་པོའི་བདག་མེད་ཀྱང་ལྟ་བ་ལ་སོགས་པ་ཉེ་བར་ལེན་པ་ཙམ་ཡོད་དོ་སྙམ་པ་ལ། གཉིས་པ་དེས་བླང་བྱ་ཡང་འགག་པར་གྲུབ་པ་ནི། གལ་ཏེ་དེ་དག་གི་ཉེ་བར་ལེན་པ་པོ་ཡོད་ན་ཉེ་བར་ལེན་པ་དེ་དག་ཀྱང་ཡོད་པར་འགྱུར་བ་ཞིག་ན་སྔར་བཤད་པའི་ཚུལ་གྱིས་ཉེ་བར་ལེན་པ་ལྟ་དང་ཉན་པ་ལ་སོགས་པ་དང་། ཚོར་བ་དག་ལ་སོགས་པ་ཡང་། ལེན་པ་པོ་གང་གི་ཉེ་བར་ལེན་པ་ཡིན་པའི་ལེན་པ་པོའི་བདག་དེ་མེད་ན་དེས་ལས་བསགས་པའི་སྒོ་ནས་བསྒྲུབ་པའམ། རྣམ་འཇོག་དེ་ལ་ལྟོས་པའི་བླང་བྱ་ལྟ་སོགས་དེ་དག་ཀྱང་ནི་རང་བཞིན་དུ་ཡོད་པ་མིན་ནོ་ཞེས་པའོ། །གསུམ་པ་དོན་བསྡུ་བ་ནི། དེ་ལྟ་ན་བླང་བྱ་དང་ལེན་པོ་ཕན་ཚུན་ལྟོས་པ་ཉིད་ཀྱི་ཕྱིར་ལེན་པ་པོའི་བདག་གང་ཞིག་ལྟ་བ་ལ་སོགས་པའི་སྔ་རོལ་ན་མེད་དེ། བདག་ཏུ་གདགས་པའི་རྒྱུ་མེད་པའི་ཕྱིར་རོ། །ད་ལྟ་ལྷན་ཅིག་ཏུ་ཡང་མེད་དེ། སོ་སོར་མ་གྲུབ་པའི་ཕྱིར་དང་། ཕན་ཚུན་ལྟོས་མེད་དུ་འགྱུར་པའི་ཕྱིར་རོ། །ཕྱི་ནའང་མེད་དེ། ལེན་པ་པོ་མེད་པའི་བླང་བྱ་སྔར་གྲུབ་ན་དེ་རྒྱུ་མེད་དུ་འགྱུར་བའི་ཕྱིར་རོ། །དེ་བཞིན་ཏུ་བླང་བྱ་ཡང་ལེན་པོ་དང་སྔ་ཕྱི་ལྷན་ཅིག་ཏུ་གྲུབ་པས་ཕན་ཚུན་སྔ་ཕྱི་ལྷན་ཅིག་ཏུ་མ་གྲུབ་པའི་ལེན་པ་པོའི་བདག་དང་བླང་བྱ་ལྟ་སོགས་དེ་ལ་རང་བཞིན་དུ་ཡོད་དོ་ཞེས་ཤེས་རབ་ཅན་སུ་ཞིག་རྟོག་པར་བྱེད། འོ་ན་མེད་པར་འདོད་དམ་ཞེ་ན། འདིར་ནི་ཡོད་ཉིད་འགོག་འདོད་ཀྱི། །མེད་ཉིད་སྒྲུབ་པ་མ་ཡིན་ནོ། །ཞེས་པའི་ཚུལ་གྱིས་གཞན་དག་གིས་དེ་དག་རང་བཞིན་དུ་ཡོད་པར་བཏགས་པ་བཀག་པ་ཙམ་ཡིན་གྱི་དེ་དག་དེ་ཁོ་ན་ཉིད་དུ་རང་བཞིན་མེད་དོ་ཞེས་པའི་བཀག་ཆོས་ཉིད་དུའང་ཤེས་རབ་ཅན་སུ་ཞིག་རྟོག་པར་བྱེད་དེ་མོ་གཤམ་གྱི་བུ་ལྟར་རྣམ་པ་ཐམས་ཅད་དུ་དམིགས་པ་མེད་པའི་རང་བཞིན་དེ་ལ་ཡོད་མེད་ཀྱི་རྟོག་པ་ཐམས་ཅད་ལྡོག་པར་འགྱུར་རོ་ཞེས་པའོ། །གསུམ་པ་དོན་བསྡུ་བ་ནི། དེ་ལྟར་ན་རབ་ཏུ་བྱེད་པ་འདིས་དངོས་སུ་བདག་དང་ཕུང་པོ་གཉིས་ཡང་དག་པར་ཡོད་མེད་ཀྱི་སྤྲོས་པ་ཐམས་ཅད་དང་བྲལ་བ་དང་། ཀུན་རྫོབ་སྒྱུ་མ་ལྟ་བུར་ཕན་ཚུན་ལྟོས་ནས་གྲུབ་པར་བསྟན་པས། ཤུགས་ལ་བརྟེན་ནས་འབྱུང་བའི་ཆོས་ཐམས་ཅད་ཡང་དག་པར་ཡོད་མེད་ཀྱི་མཐའ་ཐམས་ཅད་དང་བྲལ་བ་དང་། ཀུན་རྫོབ་ཏུ་བརྟེན་ནས་འབྱུང་བ་སྒྱུ་མ་ལྟ་བུར་གྲུབ་པ་ཡིན་ནོ། །དོན་དེ་ཉིད་འཕགས་པ་དཀོན་མཆོག་བརྩེགས་པ་ལས་ཀྱང་། འོད་སྲུངས་ཡོད་ཅེས་བྱ་བ་འདི་ནི་མཐའ་གཅིག་གོ །མེད་ཅེས་བྱ་བ་འདི་ནི་མཐའ་གཉིས་པའོ། །མཐའ་དེ་གཉིས་ཀྱི་དབུས་གང་ཡིན་པ་དེ་ནི་བསྟན་དུ་མེད་པ། རྣམ་པར་རིག་པ་མེད་པ། སྣང་བ་མེད་པ། གནས་པ་མེད་པ་སྟེ། འོད་སྲུངས་འདི་ནི་དབུ་མའི་ལམ་ལ་སོ་སོར་རྟོག་པ་ཞེས་བྱའོ། །ཞེས་གསུངས་སོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་སྔ་རོལ་ན་གནས་པ་བརྟག་པ་སྟེ། རབ་ཏུ་བྱེད་པ་དགུ་པའི་རྣམ་པར་བཤད་པའོ།།  །།མེ་དང་བུད་ཤིང་བརྟག་པ་ལ་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། ཏིང་ངེ་འཛིན་གྱི་རྒྱལ་པོའི་མདོ་ལས། བསྐལ་པ་བརྒྱ་ཕྲག་མང་པོར་རབ་བསྲེགས་ཀྱང་། །ནམ་མཁའ་སྔོན་ཆད་ནམ་ཡང་ཚིག་མིན་ལྟར། །ཆོས་རྣམས་ནམ་མཁའ་མཚུངས་པར་རྣམ་རིག་པས། །དེ་ནི་གཞར་ཡང་མེ་ནང་ཡོང་མི་འཚིག །གལ་ཏེ་སངས་རྒྱས་ཞིང་རྣམས་འབར་གྱུར་ལ། །འབར་བ་འདི་རྣམས་མ་ལུས་ཞི་གྱུར་ཅེས། །ཏིང་འཛིན་གནས་ནས་སྨོན་ལམ་འདི་བཏབ་ན། །ས་རྣམས་ཞིག་ཀྱང་དེ་ལ་འགྱུར་བ་མེད། །ཅེས་གསུངས་པ་ལ་སོགས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་ཉེ་བར་ལེན་པའི་ཕུང་པོ་དང་། ཉེ་བར་ལེན་པ་པོའི་བདག་གཉིས་ཕན་ཚུན་ལྟོས་ཀྱང་རང་བཞིན་དུ་ཡོད་པ་མི་འགལ་ཏེ། མེ་དང་བུད་ཤིང་ཕན་ཚུན་ལྟོས་ཀྱང་བསྲེག་བྱ་དང་སྲེག་པར་བྱེད་པའི་རང་བཞིན་དུ་ཡོད་པ་བཞིན་ནོ་སྙམ་པ་ལ། དཔེ་མེ་དང་བུད་ཤིང་ཉིད་རང་བཞིན་དུ་མ་གྲུབ་པར་བསྟན་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཉིས་པ་གཞུང་གི་དོན་ལ་གསུམ་སྟེ། མེ་དང་བུད་ཤིང་རང་བཞིན་དུ་གྲུབ་པ་དགག་པ་དང་། དེ་ཆོས་གཞན་ལ་བསྒྲེ་བ་དང་། བཀག་པའི་དོན་དུ་ལྟ་བ་སྨད་པའོ། །དང་པོ་ལ་གསུམ་སྟེ། དེ་ཉིད་དང་གཞན་དུ་དཔྱད་པས་མེ་དང་བུད་ཤིང་གི་ངོ་བོ་དགག་པ་དང་། སྒྲུབ་བྱེད་དགག་པ་དང་། བཀག་པའི་དོན་བསྡུ་བའོ། །དང་པོ་ནི། གལ་ཏེ་མེ་དང་བུད་ཤིང་རང་བཞིན་དུ་ཡོད་ན་ངོ་བོ་གཅིག་གམ་ཐ་དད་དུ་ཡོད་གྲང་། དང་པོ་དགག་པ་ནི། གལ་ཏེ་བསྲེག་བྱའི་བུད་ཤིང་གང་ཡིན་པ་དེ་ཉིད་སྲེག་པར་བྱེད་པ་པོའི་མེ་ཡིན་ན་རྒྱུ་མཚན་མཚུངས་པས་སྤྱིར་བྱེད་པ་པོ་དང་ལས་ངོ་བོ་གཅིག་ཏུ་འགྱུར་ན། འདོད་པར་ནི་མི་ནུས་ཏེ། རང་ལ་བྱ་བྱེད་འགལ་བའི་ཕྱིར་དང་། རྫ་མཁན་དང་བུམ་པའམ་གཅོད་པ་པོ་དང་གཅད་བྱ་ཡང་ངོ་བོ་གཅིག་ཏུ་ཐལ་བའི་ཕྱིར་རོ། །གཉིས་པ་གཞན་ཡིན་པ་དགག་པ་ལ་གཉིས་ཏེ། མེ་བུད་ཤིང་ལ་མི་ལྟོས་པར་ཐལ་བས་དང་། མི་ཕྲད་པར་ཐལ་བས་དགག་པའོ། །དང་པོ་ལའང་བུད་ཤིང་ལ་མ་ལྟོས་པའི་མེ་དམིགས་པར་ཐལ་བ་དང་། རྒྱུ་མེད་ལ་སོགས་པར་ཐལ་བ་དང་། དེ་གཉི་ག་མ་ངེས་པ་སྤང་བའོ། །དང་པོ་ནི། གལ་ཏེ་མེ་བུད་ཤིང་ལས་ངོ་བོ་གཞན་ཡིན་པའི་ཕྱིར་ན་བུད་ཤིང་ལ་ལྟོས་པ་མེད་པར་འབྱུང་བར་འགྱུར་རོ། །དེའི་ཁྱབ་པ་ནི་བུམ་པ་དང་སྣམ་བུ་ལྟར་ངོ་བོ་གཞན་དུ་གྲུབ་པ་ལ་ལྟོས་པ་དོན་མེད་པ་རྩོད་སྤང་དང་བཅས་པ་བཤད་ཟིན་ཏོ། །འདོད་པར་ནི་མི་ནུས་ཏེ་བུད་ཤིང་ལ་མ་ལྟོས་པའི་མེ་དམིགས་པར་འགྱུར་ན་བསྲེག་བྱའི་ལས་མེད་པའི་སྲེག་པར་བྱེད་པ་པོའི་མེ་དམིགས་པའང་མ་ཡིན་པས་མེ་བུད་ཤིང་ལ་ལྟོས་ལ་ལྟོས་པ་དང་བཅས་པའི་ཕྱིར་གཞན་དུ་གྲུབ་པ་མེད་དོ། །གཉིས་པ་ནི། གཞན་ཡང་མེ་བུད་ཤིང་ལས་གཞན་ཡིན་ན་འབར་བྱེད་ཀྱི་རྒྱུ་བུད་ཤིང་ལས་མི་འབྱུང་བར་འགྱུར་རོ། །ཁྱབ་པ་མ་གྲུབ་ཅེས་ནི་བརྗོད་པར་མི་ནུས་ཏེ། མེ་བུད་ཤིང་ལས་གཞན་ཡིན་པའི་ཕྱིར་བུམ་པ་དང་སྣམ་བུ་ལྟར་བུད་ཤིང་ལ་ལྟོས་པ་མེད་པར་འགྱུར་ལ། ལྟོས་པ་མེད་པའི་ཕྱིར་འབར་བ་མེ་དེ་འབར་བྱེད་ཀྱི་རྒྱུ་བུད་ཤིང་ལས་མི་འབྱུང་བར་འགྱུར་དགོས་སོ་ཞེས་སྦྲེལ་ལོ། །ཡང་ན་ཐལ་འགྱུར་སྔ་མའི་རྒྱས་པར་བཤད་པ་ཡང་རུང་ངོ་། །དེ་འདོད་ན། ཐལ་བ་གཉིས་པ་མེ་འབར་བྱེད་ཀྱི་རྒྱུ་ལས་མི་འབྱུང་ན། རྒྱུ་མེད་གཞན་ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་པའི་ཚུལ་གྱིས་ལན་གཅིག་མི་འབར་ན་ལྟོས་པ་ཚང་དུས་མེད་པས་ནམ་ཡང་མི་འབར་བའམ། ལན་གཅིག་འབར་ན་ལྟོས་པ་མ་ཚང་བ་མེད་པས་རྟག་ཏུ་འབར་བ་ཉིད་དུ་འགྱུར་རོ་ཞེས་པའོ། །དེ་ཡང་འདོད་ན་ཐལ་བ་གསུམ་པ་བུད་ཤིང་བསྐུལ་པའི་རྩོམ་པ་དོན་མེད་ཉིད་དུ་འགྱུར་རོ། །དེ་ཉིད་བཤད་པ་ནི། རྟག་ཏུ་འབར་བ་ཡིན་ན་ནི་མེ་བསྒྲུབ་པ་དང་མི་འཆི་བར་བྱ་བའི་དོན་དུ་བུད་ཤིང་བསྐུལ་བ་དང་སྦར་བ་ལ་སོགས་པའི་རྩོམ་པ་དོན་མེད་པ་ཉིད་དུ་འགྱུར་རོ་ཞེས་པའོ། །དེ་ཡང་འདོད་ན་ཐལ་བ་བཞི་པ་བུད་ཤིང་བསྐུལ་བའི་རྩོམ་པ་དོན་མེད་པ་དེ་ལྟ་ཡིན་ན་ལས་བུད་ཤིང་མེད་པའི་མེ་ཡོད་པར་ཡང་འགྱུར་རོ་ཞེས་ཀྱང་ངམ་ཡང་གི་སྒྲ་རིམ་པ་གཞན་དུ་སྦྱར་རོ། །དེ་འདོད་པར་ནི་མི་ནུས་ཏེ་མོ་གཤམ་གྱི་བུའི་ལུས་སྲེག་པའི་མེ་ལྟར་བསྲེག་བྱའི་ལས་མེད་པའི་སྲེག་པར་བྱེད་པ་པོ་འགལ་བའི་ཕྱིར་རོ། །དེའི་ཕྱིར་བསྲེག་བྱའི་ལས་བུད་ཤིང་མེད་པའི་མེ་ཡོད་པ་མ་ཡིན་པའི་ཕྱིར་མི་བསྒྲུབ་པ་དང་། མི་འཆི་བར་བྱ་བའི་དོན་དུ་བུད་ཤིང་བསྐུལ་བའི་རྩོམ་པ་དོན་དང་བཅས་ལ། རྩོམ་པ་དོན་དང་བཅས་པའི་ཕྱིར་འབར་བྱེད་ཀྱི་རྒྱུ་བུད་ཤིང་ལས་འབྱུང་ཞིང་། བུད་ཤིང་ལས་འབྱུང་བའི་ཕྱིར་མེ་བུད་ཤིང་ལས་གཞན་དུ་གྱུར་པ་མེད་དོ་ཞེས་བཟློག་པ་བཞི་ཡོད་པར་དོན་གྱིས་ཤེས་པར་བྱའོ། །གསུམ་པ་ཐལ་བ་དེ་གཉི་ག་མ་ངེས་པ་སྤང་བ་ནི། མེ་བུད་ཤིང་ལས་གཞན་ཡིན་ན་བུད་ཤིང་ལ་མི་ལྟོས་པར་འགྱུར་བས་དེ་མེད་པའི་མེ་དམིགས་པར་ཐལ་བ་དང་། མེ་འབར་བྱེད་ཀྱི་རྒྱུ་བུད་ཤིང་ལས་མི་འབྱུང་བར་ཐལ་ལོ་ཞེས་བརྗོད་པ་དེ་ལ་གལ་ཏེ་གཞན་དག་འདི་སྙམ་དུ། མེ་བུད་ཤིང་ལས་གཞན་ཡིན་ཀྱང་དེ་ལ་ལྟོས་པ་མི་འགལ་ཏེ་འདི་ལྟར་མེས་སྲེག་བཞིན་པ་ཉིད་བུད་ཤིང་ཡིན་པས་བུད་ཤིང་མེ་ལ་ལྟོས་ལ། བུད་ཤིང་དེ་སྲེག་པར་བྱེད་པ་པོ་ཉིད་མེ་ཡིན་པས་མེ་ཡང་བུད་ཤིང་ལ་ལྟོས་པས་དེ་གཉིས་ཕན་ཚུན་ལྟོས་བཅས་ཀྱི་གཞན་ཡིན་གྱི་བུམ་སྣམ་ལྟར་ལྟོས་མེད་ཀྱི་གཞན་མ་ཡིན་པས་ཐལ་བ་གཉིས་པོ་དེར་མི་འགྱུར་སྙམ་དུ་སེམས་ན། མེས་བུད་ཤིང་སྲེག་ན་དེ་ལྟར་བརྟག་པར་རིགས་པ་ཞིག་ན་མེས་བུད་ཤིང་སྲེག་པ་ཉིད་མི་འཐད་དེ། འདི་ལྟར་བུད་ཤིང་ཆོས་ཅན། མེ་གང་གིས་བུད་ཤིང་དེ་སྲེག་པར་བྱེད་དེ་སྲེག་པར་མི་བྱེད་དོ་ཞེས་པ་ལ། གཏན་ཚིགས་གང་གི་ཚེའམ་གང་གི་ཕྱིར་སྲེག་བཞིན་པ་དེ་ཙམ་བུད་ཤིང་དེ་ཡིན་པའི་ཕྱིར་རོ་ཞེས་པ་སྟེ། དེའི་ཁྱབ་པ་ནི་སྲེག་བཞིན་པ་དེ་ཙམ་ལས་ཐ་དད་པའི་སྲེག་པར་བྱེད་པ་པོའི་མེ་མ་དམིགས་པས་རང་ལ་བྱ་བྱེད་འགལ་བར་དགོངས་པའོ། །དེའི་ཕྱིར་མེས་སྲེག་བཞིན་པ་བུད་ཤིང་དང་བུད་ཤིང་སྲེག་པར་བྱེད་བཞིན་པར་མེར་མི་རུང་བས་དེ་དག་ལྟོས་བཅས་ཀྱི་གཞན་དུ་མ་གྲུབ་པས་ཐལ་བ་སྔ་མ་གཉིས་པོ་བཟློག་པར་མི་ནུས་སོ། །གཞན་ཡང་མེ་དང་བུད་ཤིང་ལྟོས་བཅས་ཀྱི་གཞན་ཡིན་པའི་ཕྱིར་ཡུལ་དུས་གཅིག་ཏུ་མི་ཕྲད་ལ། ཕྲད་པ་མེད་པའི་ཕྱིར་མེས་བུད་ཤིང་བསྲེག་པར་མི་འགྱུར་བས་སྲེག་བཞིན་པ་བུད་ཤིང་དུ་མི་འཐད་དོ་ཞེས་སྲེག་བཞིན་པ་བུད་ཤིང་ཡིན་པ་འགོག་པའི་འཐད་པ་གཉིས་པར་འགྲེལ་པས་འཆད་དོ། །ཡང་ན་དེ་ལྟར་མི་ལྟོས་པར་ཐལ་བས་མེ་དང་བུད་ཤིང་གཞན་ཡིན་པ་བཀག་ནས། མི་ཕྲད་པར་ཐལ་བས་དེ་གཉིས་གཞན་ཡིན་པ་འགོག་པ་ཡིན་ནོ། །དེ་ལ་གཉིས་ལས་ཐལ་བ་དགོད་པ་ནི། གཞན་ཡང་མེ་དང་བུད་ཤིང་རྫས་གཞན་ཡིན་པའི་ཕྱིར་སྣང་མུན་ལྟར་ཡུལ་དུས་གཅིག་ཏུ་མི་ཕྲད་ལ་ཕྲད་པ་མེད་པའི་ཕྱིར་ན་བསྐལ་པའི་ཡུལ་དུས་ན་གནས་པ་ལྟར་མེས་བུད་ཤིང་སྲེག་པར་མི་འགྱུར་ཞིང་། མེས་བུད་ཤིང་མི་སྲེག་པའི་ཕྱིར་ན་བུད་ཤིང་སྲེག་པ་ལ་མི་ལྟོས་པས་བུད་ཤིང་རྒྱུན་ཆད་པས་འཆི་བར་མི་འགྱུར་ལ་མི་འཆི་བའི་ཕྱིར་ན་བུད་ཤིང་རྒྱུན་ཆད་པ་ན་རང་གི་རྟགས་རང་གི་མཚན་ཉིད་དང་ལྡན་པར་གནས་པར་ཡང་འགྱུར་རོ། །དེ་འདོད་པར་ནི་མི་ནུས་ཏེ། བུད་ཤིང་རྒྱུན་ཆད་པའི་ཚེ་རང་གི་མཚན་ཉིད་ཚ་ཞིང་སྲེག་པ་མ་དམིགས་པའི་ཕྱིར་རོ། །དེའི་ཕྱིར་བུད་ཤིང་རྒྱུན་ཆད་པས་འཆི་བའི་ཕྱིར་བུད་ཤིང་སྲེག་ཅིང་བུད་ཤིང་སྲེག་པས་དེ་དང་ཕྲད་ལ་ཕྲད་པའི་ཕྱིར་བུད་ཤིང་ལས་གཞན་དུ་མ་གྲུབ་བོ་ཞེས་བཟློག་པ་དོན་གྱིས་གནས་སོ། །གཉིས་པ་མ་ངེས་པ་སྤང་བ་ནི། གལ་ཏེ་མེ་དང་བུད་ཤིང་གཞན་ཡིན་ཀྱང་ཕྲད་པ་མི་འགལ་ཏེ་སྐྱེས་པ་དང་བུད་མེད་བཞིན་ནོ་སྙམ་ན། ཇི་ལྟར་བུད་མེད་སྐྱེས་པ་དང་། སྐྱེས་པའང་བུད་མེད་དང་ལྟོས་མེད་ཀྱི་གཞན་ཡིན་པས་ཕྲད་པ་བཞིན་གལ་ཏེ་ཤིང་ལས་མེ་ལྟོས་མེད་ཀྱི་གཞན་ཡིན་ན་ཤིང་དང་ཕྲད་པར་རུང་བར་འགྱུར་བ་ཞིག་ན་དེ་གཉིས་ལྟོས་མེད་ཀྱི་གཞན་དུ་མ་གྲུབ་པས་ཕྲད་པ་མེད་དོ་ཞེས་པའོ། །དེ་ཉིད་རྒྱས་པར་བཤད་པ་ནི། གལ་ཏེ་མེ་དང་ཤིང་དག་ནི་སྐྱེས་པ་དང་བུད་མེད་ལྟར་གཅིག་གིས་གཅིག་ནི་བསལ་བའམ་ཕན་ཚུན་མི་ལྟོས་པར་གྱུར་ན་དུས་གཅིག་གི་ཚེ་ཚོགས་སུ་རུང་བས་ཤིང་ལས་མེ་གཞན་ཉིད་ཡིན་ཀྱང་། ཤིང་དང་ཕྲད་པར་འདོད་ལ་རག་ན་དེ་གཉིས་སྐྱེས་པ་བུད་མེད་ལྟར་ཕན་ཚུན་ལྟོས་མེད་ཀྱི་གཞན་དུ་མ་གྲུབ་པའི་ཕྱིར་ཕྲད་པ་གཏན་མི་སྲིད་དོ་སྙམ་དུ་དགོངས་པའོ། །གཉིས་པ་སྒྲུབ་བྱེད་དགག་པ་ལ་གཉིས་ལས། རེ་ཞིག་ལྟོས་པ་དགག་པ་ནི། གལ་ཏེ་མེ་དང་བུད་ཤིང་ཕན་ཚུན་ལྟོས་མེད་ཀྱི་གཞན་དུ་མ་གྲུབ་མོད་ལྟོས་བཅས་ཡིན་པའི་ཕྱིར་རང་བཞིན་དུ་ཡོད་པ་ཉིད་དེ་མོ་གཤམ་གྱི་བུ་ལྟར་མེད་པ་ནི་ལྟོས་པར་མི་རུང་བས་སོ་ཞེ་ན། དེ་དག་མ་དཔྱད་པ་ཤེས་པ་འཁྲུལ་པའི་ངོ་ན་ལྟོས་པར་སྣང་མོད་ཀྱི་དེ་ཙམ་གྱིས་གཟུགས་བརྙན་ལྟར་རང་བཞིན་དུ་མི་འགྲུབ་ལ། རྣམ་པར་དཔྱད་ན་ལྟོས་པ་ཉིད་མ་གྲུབ་བོ། །དེ་ལ་གསུམ་སྟེ། སྔ་ཕྱི་དང་དུས་མཉམ་པ་ལྟོས་པར་མི་འཐད་པ་དང་། གྲུབ་པ་དང་མ་གྲུབ་པ་ལྟོས་པར་མི་འཐད་པ་དང་། དོན་བསྡུ་བའོ། །དང་པོ་ལ་རེ་ཞིག་སྔ་ཕྱི་བ་ལྟོས་པ་དགག་པ་ནི། གལ་ཏེ་མེ་འདི་ནི་བུད་ཤིང་དེའི་སྲེག་པར་བྱེད་པ་པོ་ཡིན་ནོ་ཞེས་བུད་ཤིང་ལ་ལྟོས་ནས་མེར་རྣམ་པར་འཇོག་པ་ཡིན་ལ། གལ་ཏེ་བུད་ཤིང་འདི་ནི་མེ་འདིའི་བསྲེག་བྱའི་ལས་ཡིན་ནོ་ཞེས་མེ་ལ་ལྟོས་ནས་བུད་ཤིང་དུ་རྣམ་པར་འཇོག་པ་ཡིན་ན། དེའི་ཚེ་དང་པོ་བུད་ཤིང་གང་ལ་ལྟོས་ནས་མེ་གྲུབ་པར་འགྱུར་བ་ལ་བུད་ཤིང་སྔར་གྲུབ་པས་ཁྱབ་པ་ལས་བུད་ཤིང་དང་པོར་གྲུབ་པ་གང་ཞིག་ཡིན་ཏེ་མེས་སྲེག་བཞིན་པ་མ་ཡིན་པ་བུད་ཤིང་མ་ཡིན་པ་ནི་བུད་ཤིང་ཉིད་མ་ཡིན་པའི་ཕྱིར་རོ། །གཉིས་པ་མེ་གང་ལ་ལྟོས་ནས་བུད་ཤིང་གྲུབ་པར་འགྱུར་བ་ལ་མེ་སྔར་གྲུབ་པས་ཁྱབ་པ་ལས་མེ་དང་པོར་གྲུབ་པ་གང་ཞིག་ཡིན་ཏེ་དེ་སྔར་གྲུབ་ན་རྒྱུ་མེད་དུ་འགྱུར་བའི་ཕྱིར་རོ། །དེའི་ཕྱིར་དེ་གཉིས་གང་ཡང་སྔར་མ་གྲུབ་པས་གང་ལ་ལྟོས་ནས་གང་ཡང་མི་འགྲུབ་བོ་ཞེས་པའི་དོན་ཏོ། །ཡང་གལ་ཏེ་བུད་ཤིང་ལ་ལྟོས་ནས་མེ་གྲུབ་པ་ཡིན་ན། མེ་གྲུབ་པ་ལ་བསྒྲུབ་པར་འགྱུར་ཏེ། དེའི་ཁྱབ་པ་ནི་མེ་མ་གྲུབ་ན་མོ་གཤམ་གྱི་བུ་ལྟར་ལྟོས་པ་མེད་པས་ལྟོས་པར་མི་འཐད་པའི་ཕྱིར་རོ་སྙམ་པའོ། །འདོད་པའང་མ་ཡིན་ཏེ་མེ་གྲུབ་ཟིན་བུད་ཤིང་གིས་བསྒྲུབ་མི་དགོས་པའི་ཕྱིར་རོ། །དེས་ན་གྲུབ་ཟིན་ལྟོས་པ་དོན་མེད་པས་ཤིང་ལ་ལྟོས་ནས་མེ་ཡིན་ན་མེ་མ་གྲུབ་པ་བསྒྲུབ་པར་འགྱུར་ན། འདོད་པའང་མ་ཡིན་ཏེ་མ་གྲུབ་པ་བསྒྲུབ་པར་མི་ནུས་པའི་ཕྱིར་རོ་ཞེས་པའང་དོན་གྱིས་བལྟ་བར་བྱའོ། །གཞན་ཡང་བུད་ཤིང་ལ་ལྟོས་ནས་མེ་འགྲུབ་པ་ཡིན་ན། བུད་པར་བྱ་བའི་ཤིང་ལ་ཡང་། མེ་མེད་པར་ནི་འགྱུར་བ་ཡིན་ཏེ་དེའི་ཁྱབ་པ་ནི་བུད་ཤིང་མ་གྲུབ་ན་ལྟོས་པར་འགལ་ཤིང་། མེ་གྲུབ་ན་ལྟོས་མི་དགོས་པས་སོ་སྙམ་དུ་དགོངས་པའོ། །དུས་མཉམ་པ་ལྟོས་པར་མི་འཐད་པ་ནི། དེ་གཉིས་སྔ་ཕྱིར་མ་གྲུབ་ཀྱང་དུས་མཉམ་ཁོ་ནར་ཕན་ཚུན་ལྟོས་ནས་གྲུབ་པས་ཉེས་པ་དེར་མི་འགྱུར་རོ་སྙམ་ན། དེ་ཡང་མི་རུང་སྟེ་གལ་ཏེ་མེའི་དངོས་པོ་གང་ཞིག་བུད་ཤིང་ལ་ལྟོས་ནས་འགྲུབ་ལ། མེའི་ལྟོས་བྱའམ་ལྟོས་ས་བུད་ཤིང་གང་ཡིན་པ་དེ་ཡང་མེ་དེ་ཉིད་ལ་ལྟོས་ནས་ནི་གྲུབ་ན་བུད་ཤིང་གང་ལ་ལྟོས་ནས་མེ་གང་ཞིག་འགྲུབ་སྟེ་མེ་གྲུབ་ན་བུད་ཤིང་ལ་ལྟོས་མི་དགོས་ཤིང་། མ་གྲུབ་ན་ལྟོས་ས་བུད་ཤིང་ཡང་དེ་ཉིད་ལ་ལྟོས་པས་མི་འགྲུབ་པའི་ཕྱིར་རོ། །ཡང་དེ་བཞིན་དུ་བུད་ཤིང་གི་དངོས་པོ་གང་མེ་ལ་ལྟོས་ནས་འགྲུབ་ལ། བུད་ཤིང་གི་ལྟོས་བྱའམ་ལྟོས་ས་མེ་གང་ཡིན་པ་དེ་ཡང་བུད་ཤིང་དེ་ཉིད་ལ་ལྟོས་ནས་ནི་འགྲུབ་ན་མེ་གང་ལ་ལྟོས་ནས་བུད་ཤིང་གང་ཞིག་འགྲུབ་སྟེ་བུད་ཤིང་གྲུབ་ན་མེ་ལ་ལྟོས་མི་དགོས་ལ། མ་གྲུབ་ན་ལྟོས་ས་མེ་ཡང་བུད་ཤིང་དེ་ཉིད་ལ་ལྟོས་པས་མི་འགྲུབ་པའི་ཕྱིར་རོ། །གཉིས་པ་ནི། གཞན་ཡང་མེའི་དངོས་པོ་བུད་ཤིང་ལ་ལྟོས་ནས་གྲུབ་པ་གང་ཡིན་པ་དེ་གྲུབ་པའམ་མ་གྲུབ་པ་ཞིག་བུད་ཤིང་ལ་ལྟོས་གྲང་། དང་པོ་ལྟར་ན་མེ་དེ་བུད་ཤིང་ལ་ཇི་ལྟར་ལྟོས་ཏེ་མ་གྲུབ་པའི་ཕྱིར་རི་བོང་གི་རྭ་བཞིན་ཅེས་པ་སྟེ། ལྟོས་པ་ལ་ལྟོས་ས་ལྟོས་ཆོས་གཉིས་ཀྱིས་ཁྱབ་པས་ལྟོས་པ་པོ་མེད་པའི་ལྟོས་ས་མི་འཐད་པར་དགོངས་པའོ། །ཇི་སྟེ་གཉིས་པ་ལྟར་མེ་གྲུབ་པ་ཞིག་བུད་ཤིང་ལ་ལྟོས་སོ་ཞེ་ན། མེ་དེ་ནི་བུད་ཤིང་ལ་ལྟོས་པར་མི་རིགས་ཏེ་གྲུབ་ཟིན་པའི་ཕྱིར་རོ། །དེའི་ཁྱབ་པ་ནི་གྲུབ་ཟིན་པ་ལ་ཅིར་ཡང་བྱར་མེད་པས་སོ་སྙམ་པའོ། །དེ་བཞིན་ཏུ་བུད་ཤིང་ཡང་གྲུབ་པ་དང་མ་གྲུབ་པ་མེ་ལ་ལྟོས་པ་མི་འཐད་པ་སྦྱར་བར་བྱའོ། །གསུམ་པ་དོན་བསྡུ་བ་ནི། རྣམ་པར་དཔྱད་ན་ལྟོས་པ་ཉིད་མི་འཐད་པ་དེའི་ཕྱིར་ཤིང་ལ་ལྟོས་པའི་མེ་མེད་དེ། འོ་ན་མ་ལྟོས་པར་ཡོད་དོ་སྙམ་ན། ཤིང་ལ་མ་ལྟོས་པའི་མེ་མ་དཔྱད་པ་ཐ་སྙད་དུ་ཡང་མེད་དེ་རྒྱུ་མེད་དུ་འགྱུར་བའི་ཕྱིར་རོ། །དེ་བཞིན་ཏུ་རྣམ་པར་དཔྱད་ན་མེ་ལ་ལྟོས་པའི་ཤིང་མེད་དེ་མེས་སྲེག་བཞིན་པ་ཉིད་བུད་ཤིང་ཡིན་པས་མེ་ལ་མ་ལྟོས་པའི་བུད་ཤིང་མ་དཔྱད་པ་ཐ་སྙད་དུ་ཡང་མེད་དོ། །གཉིས་པ་སྒྲུབ་བྱེད་མངོན་སུམ་དགག་པ་ནི། ཇི་སྟེ་མེ་དང་བུད་ཤིང་ངོ་བོ་གཅིག་ཏུ་ཡོད་དམ་ཐ་དད་དུ་ཡོད་ཅེས་པའི་དཔྱད་པ་འདིས་ཅི་ཞིག་བྱ་སྟེ། མེས་བུད་ཤིང་སྲེག་པ་མངོན་སུམ་ཉིད་ཀྱིས་དམིགས་པས་དེ་དག་རང་བཞིན་དུ་ཡོད་དོ་ཞེ་ན། མ་འཁྲུལ་བའི་མངོན་སུམ་གྱིས་དེ་ལྟར་དམིགས་པ་ཉིད་དུ་མ་གྲུབ་སྟེ། རྣམ་པར་དཔྱད་ན་མེས་བུད་ཤིང་སྲེག་པར་མི་རུང་བའི་ཕྱིར་རོ། །གལ་ཏེ་སྲེག་ན་གཞན་ནས་འོངས་པའི་མེས་སམ། སྔར་ནས་བུད་ཤིང་ལ་ཡོད་པའི་མེས་དེ་སྲེག་གྲང་། དང་པོ་ལྟར་ན། མེ་ནི་བུད་ཤིང་ལས་མ་གཏོགས་པ་གཞན་ལས་མི་འོང་སྟེ་དེ་ལྟར་མ་དམིགས་པའི་ཕྱིར་དང་། རྒྱུ་བུད་ཤིང་མེད་པའི་མེ་མེད་པས་དེ་ལ་འོང་བ་མེད་ཅིང་བུད་ཤིང་དང་བཅས་པའང་བུད་ཤིང་གི་སྟེང་དུ་འོང་བ་ལ་དགོས་པ་མེད་པའི་ཕྱིར་རོ། །གཉིས་པ་ལྟར་ན། ཤིང་ལའང་སྔར་ནས་མེ་ཡོད་པ་ནི་མ་ཡིན་ཏེ་སྣང་རུང་མ་དམིགས་པའི་ཕྱིར་རོ། །གལ་ཏེ་མེ་སྔར་ནས་ཤིང་ལ་ཡོད་མོད་ཀྱི་དེ་གཙུབ་ཤིང་ལ་སོགས་པའི་རྐྱེན་གྱིས་མངོན་པར་གསལ་བར་བྱེད་པ་ཡིན་ནོ་ཞེས་ཀྱང་བསམ་པར་མི་བྱ་སྟེ། མེའི་རང་གི་ངོ་བོ་གྲུབ་ཟིན་པས་བྱ་མི་དགོས་ཤིང་། མངོན་པར་གསལ་བར་བྱེད་ན་དེ་ཉིད་སྔར་མེད་པས་རྒྱུ་ལ་འབྲས་བུ་ཡོད་པའི་ཕྱོགས་ཉམས་པར་འགྱུར་བའི་ཕྱིར་རོ། །གཞན་ཡང་དེ་བཞིན་ཏུ་མེས་བུད་ཤིང་སྲེག་པ་སུན་འབྱིན་པའི་ལྷག་མ་ནི་སྔར་སོང་དང་མ་སོང་བགོམ་པ་ལ་འགྲོ་བའི་བྱ་བ་བཀག་པ་ཉིད་ཀྱིས་བསྟན་པ་ཡིན་ཏེ། རོ་ཞིག་བསྲེགས་པ་མི་སྲེག་སྟེ། །ཞེས་འདོན་པ་བསྒྱུར་བ་ནི་སླའོ། །དེས་ན་མེས་བུད་ཤིང་སྲེག་པ་ཉིད་མེད་པས་རྨི་ལམ་གྱི་མེས་བུད་ཤིང་སྲེག་པ་ལྟར་མི་བདེན་པ་མཐོང་བ་ཡིན་ནོ་ཞེས་འགྲེལ་པས་སྒྲུབ་བྱེད་མངོན་སུམ་དགག་པར་འཆད་དོ། །ཁ་ཅིག་ཕྱེད་སྔ་མས་མེ་བུད་ཤིང་ལ་བརྟེན་པ་དགག་པ་དང་། ཕྱི་མས་བུད་ཤིང་སྲེག་པའི་བྱ་བ་དགག་པར་འཆད་དོ། །གསུམ་པ་དོན་བསྡུ་བ་ནི། དེ་ལྟར་ན་སྔར་བཀག་པས་ཤིང་ཉིད་མེ་ནི་མ་ཡིན་ཏེ། ཤིང་ལས་གཞན་ལ་མེ་ཡང་མེད་ལ། རིགས་པ་དེ་ཉིད་ཀྱིས་མེ་ནི་ཤིང་དང་ཐ་དད་ཐ་མི་དད་ཀྱི་ལྡན་པ་མ་ཡིན་ཞིང་། རྟེན་དང་བརྟེན་པ་ལ་ཐ་དད་ཀྱིས་ཁྱབ་པས་རྟེན་མེ་ལ་ཤིང་བརྟེན་པར་མེད་ལ། ཤིང་དེར་མེ་བརྟེན་པར་མེད་དོ། །དེའི་ཕྱིར་མེ་དང་བུད་ཤིང་ཕྱོགས་ལྔར་མ་གྲུབ་པས་རང་བཞིན་མེད་པར་གྲུབ་བོ། །གཉིས་པ་རིགས་པ་དེ་ཆོས་གཞན་ལ་བསྒྲེ་བ་ནི། དེ་ལྟར་མེ་དང་ཤིང་ཕྱོགས་ལྔར་དཔྱད་ན་མེད་པ་དེ་ཉིད་ཀྱིས་ཉེ་བར་ལེན་པ་པོའི་བདག་དང་ནི་ཕུང་པོ་ལ་སོགས་པ་ཉེ་བར་བླང་བ་ལའང་ཕྱོགས་ལྔ་པོའི་རིམ་པ་ཀུན་མཚུངས་པར་རྣམ་པར་བཤད་ཅེས་སྦྲེལ་ཏེ། ལས་དང་བྱེད་པོ་གཅིག་ཏུ་འགྱུར་བས་བདག་ཕུང་པོའི་ངོ་བོར་མི་འཐད་ལ། ཐ་དད་དུ་དམིགས་པར་ཐལ་བ་དང་། རྒྱུ་ཕུང་པོ་ལ་མི་ལྟོས་པར་འགྱུར་བས་བདག་ཏུ་གདགས་པའི་རྒྱུ་མེད་དུ་འགྱུར་བའི་ཕྱིར་བདག་ཕུང་པོ་ལས་གཞན་དུ་མེད་ཅིང་། དེ་ཉིད་ཀྱིས་ན་བདག་ཕུང་པོ་དང་ཐ་དད་མི་དད་ཀྱི་ལྡན་པ་དང་། བདག་ཕུང་པོའི་རྟེན་དང་། ཕུང་པོ་ལ་བརྟེན་པར་ཡོད་པ་ཡང་བཀག་པ་ཡིན་ནོ། །དེ་ཁོ་ནར་མ་ཟད་ཀྱི་ཡན་ལག་དང་ཡན་ལག་ཅན་དང་རྒྱུ་དང་འབྲས་བུ་དང་མཚན་ཉིད་དང་མཚན་གཞིས་ཁྱབ་པའི་བུམ་སྣམ་སོགས་དང་ལྷན་ཅིག་ཏུ་མ་ལུས་པར་ནི་སྔར་བཤད་པའི་ཕྱོགས་ལྔ་པོའི་རིམ་པ་ཀུན་མཚུངས་པར་རྣམ་པར་བཤད་པ་ཡིན་ནོ། །དེའི་ཕྱིར་མེ་དང་བུད་ཤིང་ཕྱོགས་ལྔར་མ་གྲུབ་པའི་ཚུལ་འདིས་ལྟོས་མེད་ཀྱི་ཆོས་མི་སྲིད་ཅིང་ལྟོས་བཅས་ཀྱི་ཆོས་རྣམས་རང་གི་ལྟོས་ས་ལས་རྣམ་པ་ལྔར་དཔྱད་ན་མེད་པས་རྟེན་ཅིང་འབྲེལ་པར་འབྱུང་བའི་ཆོས་ཐམས་ཅད་ཡང་དག་པར་སྤྲོས་པ་མེད་དགག་དང་། ཀུན་རྫོབ་ཏུ་དེ་ཉིད་དང་གཞན་དུ་བརྗོད་དུ་མེད་པ་སྒྱུ་མ་ལྟ་བུར་གྲུབ་པ་ཡིན་ནོ། །དོན་འདི་ཉིད་མདོ་ལས། ཇི་ལྟར་གཙུབ་ཤིང་དང་ནི་གཙུབ་གཏན་དང་། །ལག་པའི་རྩོལ་བ་འདི་གསུམ་འདུས་པ་ཡི། །རྐྱེན་འདི་དག་ལས་མེ་ནི་འབྱུང་འགྱུར་ཞིང་། །བྱུང་སྟེ་བྱ་བ་བྱས་ནས་མྱུར་དུ་འགག །དེ་ནས་འདི་ནི་གང་ནས་འོངས་སམ་གར། །སོང་ཞེས་མཁས་པ་གང་ཞིག་ཚོལ་བར་བྱེད། །ཕྱོགས་དང་ཕྱོགས་མཚམས་ཀུན་ཏུ་བཙལ་བྱས་ན། །འདི་ཡི་འགྲོ་དང་འོང་བ་རྙེད་མིན་བཞིན། །ཕུང་པོ་དག་དང་སྐྱེ་མཆེད་ཁམས་རྣམས་ནི། །ནང་ཡང་སྟོང་ལ་ཕྱི་རོལ་སྟོང་པ་སྟེ། །ཐམས་ཅད་བདག་གིས་དབེན་ཞིང་གནས་མེད་ལ། །ཆོས་ཉིད་མཚན་ཉིད་ནམ་མཁའི་ངོ་བོ་ཉིད། །ཅེས་གསུངས་པ་ལྟ་བུའོ། །གསུམ་པ་བཀག་པའི་དོན་དུ་ལྟ་བ་སྨད་པ་ནི། དེ་ལྟར་གྲུབ་བཞིན་དུ་རང་གི་སྡེ་པ་གང་དག་རྟེན་ཅིང་འབྲེལ་པ་མཆོག་ཏུ་ཟབ་པའི་དོན་ལ་རྨོངས་པས་ཉེ་བར་ལེན་པ་པོའི་བདག་དང་འབྲས་བུ་དང་ཡན་ལག་ཅན་དང་མཚན་ཉིད་ལ་སོགས་པ་ལྟོས་ཆོས་ཀྱི་དངོས་པོ་རྣམས་རང་གི་ལྟོས་ས་ཉེ་བར་ལེན་པའི་ཕུང་པོ་དང་རྒྱུ་དང་། ཡན་ལག་དང་མཚན་གཞི་ལ་སོགས་པ་ལས་དེ་བཅས་ཀྱི་ངོ་བོ་ཐ་མི་དད་པ་ཉིད་དང་། ངོ་བོ་ཐ་དད་པར་སྟོན་པ་དེ་དག་ཐུབ་པས་བསྟན་པ་རྟེན་ཅིང་འབྲེལ་པ་ཆེས་ཟབ་པ་དེ་ཉིད་དང་གཞན་དུ་བརྗོད་དུ་མེད་པ་རྟག་པ་དང་ཆད་པ་དང་བྲལ་བའི་དོན་ལ་མཁས་སོ་སྙམ་དུ་འཕགས་པ་ཀླུ་སྒྲུབ་ཁོ་བོ་མི་སེམས་སོ་ཞེས་པའོ། །ཇི་སྐད་དུ་བསྟོད་པ་ལས། འགྲོ་བ་སྒྲ་བརྙན་དང་འདྲ་བར། །གཅིག་ཉིད་གཞན་ཉིད་དང་བྲལ་ཞིང་། །འཕོ་དང་འཇིག་པ་དང་བྲལ་བར། །སྨད་མེད་ཁྱེད་ཀྱིས་ཐུགས་སུ་ཆུད། །ཅེས་བཤད་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། མེ་དང་བུད་ཤིང་བརྟག་པ་སྟེ། རབ་ཏུ་བྱེད་པ་བཅུ་པའི་རྣམ་པར་བཤད་པའོ།།  །།སྔོན་དང་ཕྱི་མའི་མཐའ་བརྟག་པ་ལ་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། འཕགས་པ་དཀོན་མཆོག་སྤྲིན་ལས། ཆོས་ཀྱི་འཁོར་ལོ་བསྐོར་བ་ན། །གཟོད་ནས་ཞི་ཞིང་མ་སྐྱེས་པ། །རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཅེས་པ་ལ་སོགས་པ་འཁོར་བ་རང་བཞིན་མེད་པར་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་གང་ཟག་གི་བདག་གི་ངོ་བོ་དང་དཔེ་མེ་དང་བུད་ཤིང་བཀག་མོད་ཀྱི། མདོ་ལས། དགེ་སློང་དག་སྐྱེ་བ་དང་རྒ་ཤིའི་འཁོར་བ་ལ་ནི་ཐོག་མ་དང་ཐ་མ་མེད་དོ་ཞེས་གསུངས་པའི་ཚུལ་གྱིས་འཁོར་བ་ཡོད་པས་འཁོར་བ་པོའི་བདག་ཀྱང་ཡོད་དོ་སྙམ་པ་ལ། འཁོར་བ་ཉིད་དཔྱད་ན་མ་གྲུབ་པས་འཁོར་བ་པོའི་བདག་ཀྱང་མ་གྲུབ་བོ་ཞེས་བསྟན་པའི་ཕྱིར་འདི་བཀོད་པའོ། །གཉིས་པ་གཞུང་བཤད་པ་ལ་གཉིས་ཏེ། འཁོར་བ་རང་བཞིན་དུ་ཡོད་པ་དགག་པ་དང་། དེ་གཞན་ལ་སྦྱར་བའོ། །དང་པོ་ལ་འཁོར་བའི་ཐོག་མཐའ་དབུས་གསུམ་མེད་པས་དང་། སྐྱེ་བ་དང་རྒ་ཤི་སྔ་ཕྱི་ལྷན་ཅིག་ཏུ་མ་གྲུབ་པས་དགག་པ་གཉིས་ལས། དང་པོ་ནི། གལ་ཏེ་འཁོར་བ་རང་བཞིན་དུ་ཡོད་ན་བུམ་པ་ལྟར་དེའི་ཐོག་མཐའ་དབུས་གསུམ་ཡོད་དགོས་པ་ལས། ཐོག་མཐའ་དབུས་གསུམ་དང་བྲལ་པའི་ཕྱིར་འཁོར་བ་རང་བཞིན་མེད་དེ་ནམ་མཁའ་བཞིན་ནོ་ཞེས་པའི་རྟགས་དོན་གྱིས་གནས་ལ། དེའི་ཕྱོགས་ཆོས་ནི། གཞན་ལ་གྲགས་པའི་རིགས་པས་ཀྱང་དེའི་ཐོག་མ་དང་ཐ་མ་དང་དབུས་དགག་པར་ནུས་མོད་ཀྱི། རེ་ཞིག་རང་གི་སྡེ་པ་ལ་ཐུབ་པའི་ལུང་གིས་བསྒྲུབ་པ་ནི། འཁོར་བའི་སྔོན་གྱི་མཐའ་མངོན་ནམ་ཞེས་ཞུས་པའི་ཚེ། ཐུབ་པ་ཆེན་པོ་སངས་རྒྱས་བཅོམ་ལྡན་འདས་ཀྱིས་སེམས་ཅན་མ་རིག་པའི་སྒྲིབ་པ་དང་ལྡན་པ་སྲེད་པའི་ཀུན་ཏུ་སྦྱོར་བ་ཅན་སྲེད་པའི་ལུ་གུ་རྒྱུད་ཀྱིས་བཅིངས་པ་འཁོར་ཞིང་རྒྱུག་པ་རྣམས་ཀྱི་སྔོན་གྱི་མཐའ་མི་མངོན་ནོ་ཞེས་དེའི་སྔོན་གྱི་མཐའ་མངོན་པ་མིན་པར་གསུངས་པ་དང་། ཡང་དགེ་སློང་དག་སྐྱེ་བ་དང་རྒ་ཤིའི་འཁོར་བ་ནི་ཐོག་མ་དང་ཐ་མ་མེད་དོ་ཞེས་གསུངས་པས་འཁོར་བ་ལ་ཐོག་མ་དང་ཐ་མ་མེད་དེ། དེ་གཉིས་ཀྱི་རྣམ་གྲངས་དེ་ལ་སྔོན་གྱི་ཆ་མེད་ཅིང་ཕྱི་མའི་ཆ་ཡང་མེད་དོ། །དེ་ལྟ་ནའང་དེའི་དབུས་མ་བཀག་པས་རང་བཞིན་དུ་ཡོད་དོ་ཞེ་ན། སྔར་བཤད་པའི་ཚུལ་གྱིས་གང་ལ་ཐོག་མཐའ་གཉིས་མེད་པའི་འཁོར་བ་དེ་ལ་དབུས་ནི་ག་ལ་ཡོད་དེ། དེ་གཉིས་མེད་པར་དེ་གཉིས་ཀྱི་བར་ན་གནས་པ་མི་རུང་བའི་ཕྱིར་རོ། །གཉིས་པ་ལ་བསྟན་བཤད་བསྡུ་བ་གསུམ་ལས། དང་པོ་ནི། ཐོག་མཐའ་དབུས་མེད་པ་དེའི་ཕྱིར་འཁོར་བའི་རང་བཞིན་སྐྱེ་བ་དང་རྒ་ཤི་དེ་ལ་སྔ་ཕྱི་དང་ལྷན་ཅིག་གི་རིམ་པ་མི་འཐད་པས། འཁོར་བ་རང་བཞིན་དུ་མེད་དོ་ཞེས་པའོ། །གཉིས་པ་ལ་རེ་ཞིག་སྔ་ཕྱིར་འབྱུང་བ་དགག་པ་ལ་སྐྱེ་བ་སྔ་བ་དགག་པ་ནི། གལ་ཏེ་སྐྱེ་བ་སྔ་གྱུར་ལ། དངོས་པོ་དེ་ཉིད་དང་གཞན་གྱི་རྒ་ཤི་ཕྱི་བ་ཡིན་ན་ནི། སྐྱེ་བ་ཆོས་ཅན། རིམ་པ་ལྟར་དེ་ཉིད་ཀྱི་རྒ་ཤི་མེད་པ་དང་། གཞན་དུ་མ་ཤི་བ་ཡང་འདིར་སྐྱེ་བར་འགྱུར་ན། འདོད་པར་ནི་མི་ནུས་ཏེ་རིམ་པ་ལྟར་རྟག་པ་དང་རྒྱུ་མེད་དུ་འགྱུར་བས་དངོས་པོར་མི་རུང་བའི་ཕྱིར་རོ། །རྒ་ཤི་སྔ་བ་དགག་པ་ནི། ཡང་གལ་ཏེ་སྐྱེ་བ་ཕྱི་གྱུར་ལ། །རྒ་ཤི་སྔ་བ་ཡིན་ན་ནི། །སྐྱེ་བ་མེད་པའི་རྒ་ཤི་ནི། །ཇི་ལྟར་ཡོད་པ་ཉིད་དུ་འགྱུར་ཏེ་རྒྱུ་མེད་པའི་ཕྱིར་ནམ་མཁའི་མེ་ཏོག་བཞིན་ནོ་ཞེས་པའོ། །ལྷན་ཅིག་ཏུ་འབྱུང་པ་དགག་པ་ནི། སྐྱེ་བ་དང་ནི་རྒ་ཤི་དག་དངོས་པོ་གཅིག་ལ་དུས་གཅིག་གི་ཚེ་ལྷན་ཅིག་རུང་བ་མ་ཡིན་ཏེ། དེ་ལྟ་ན་སྐྱེ་བཞིན་པ་ན་འཆི་བར་འགྱུར་ན་འབྱུང་འཇིག་གི་བྱ་བ་འགལ་བ་གཉིས་དངོས་པོ་གཅིག་ལ་དུས་གཅིག་གི་ཚེ་མི་སྲིད་པའི་ཕྱིར་དང་། ཕན་ཚུན་མི་ལྟོས་པར་འགྱུར་བས་གཉི་གའང་རྒྱུ་མེད་ཅན་དུ་འགྱུར་བའི་ཕྱིར་རོ་ཞེས་པའོ། །གསུམ་པ་དོན་བསྡུ་བ་ནི། དེའི་ཕྱིར་དེ་ལྟར། གང་ལ་སྔ་ཕྱི་ལྷན་ཅིག་གི །རིམ་པ་དེ་དག་མི་སྲིད་པའི། །སྐྱེ་བ་དེ་དང་རྒ་ཤི་དེ། །རྣམ་པ་ཐམས་ཅད་དུ་མ་དམིགས་པ་ན་འཕགས་པའམ་བྱིས་པ་རྣམས་ཡང་དག་པར་ཡོད་མེད་ཅེས་སྒྲ་རྟོག་གིས་ཅིའི་ཕྱིར་ན་སྤྲོ་བར་བྱེད་དེ་སྤྲོ་བར་མི་མཛད་པའམ་སྤྲོ་བར་མི་རིགས་སོ་ཞེས་པའོ། །དེ་ཆོས་གཞན་ལ་སྦྱར་བ་ནི། འཁོར་བའི་ཁྱབ་བྱེད་སྐྱེ་བ་རྒ་ཤི་འབའ་ཞིག་སྔོན་གྱི་མཐའ་དང་ལྷན་ཅིག་ཏུ་ཡོད་པ་མ་ཡིན་པར་མ་ཟད་ཀྱི། རྒྱུ་དང་འབྲས་བུ་ཉིད་དང་ནི། །མཚན་ཉིད་དང་ནི་མཚན་གཞི་ཉིད། །ཚོར་དང་ཚོར་པོ་ཉིད་དང་ནི། །ཤེས་པ་དང་ཤེས་བྱ་ལ་སོགས་པ་དོན་ཡོད་གང་དག་ཅི་ཡང་རུང་། ཕན་ཚུན་ལྟོས་པ་དང་བཅས་པའི་དངོས་རྣམས་ཐམས་ཅད་ཉིད་ལ་ཡང་། གཅིག་སྔོན་དུ་གྲུབ་པའི་སྔོན་གྱི་མཐའ་དང་ལྷན་ཅིག་ཏུ་ཡོད་པ་མ་ཡིན་པས་ལྟོས་གྲུབ་ཀྱི་ཆོས་ཐམས་ཅད་དོན་དམ་པར་རང་བཞིན་སྟོང་པ་ཉིད་དང་། ཀུན་རྫོབ་ཏུ་སྒྱུ་མ་ལྟ་བུར་གྲུབ་པ་ཡིན་ཏེ། འདི་ལྟར་རྒྱུ་སྔ་ན་དེའི་རྣམ་འཇོག་རྒྱུ་མེད་དང་། འབྲས་བུ་སྔ་ན་དེའི་ངོ་བོ་རྒྱུ་མེད་དང་། དུས་མཉམ་ན་གཉི་ག་རྒྱུ་མེད་དུ་འགྱུར་ལ། དེ་བཞིན་ཏུ་ཐམས་ཅད་ལ་སྦྱར་བར་བྱའོ། །དོན་དེ་ཉིད་ཏིང་ངེ་འཛིན་རྒྱལ་པོའི་མདོ་ལས། གཟོད་མ་ནས་ནི་སྟོང་ཞིང་མ་འོངས་ཆོས། །སོང་བ་མེད་ཅིང་གནས་མེད་གནས་ཀྱི་དབེན། །སྒྱུ་མའི་རང་བཞིན་རྟག་ཏུ་སྙིང་པོ་མེད། །ཐམས་ཅད་དག་ཅིང་རྣམ་དག་ནམ་མཁའ་བཞིན། །ཅེས་དང་། འཁོར་བ་ལ་ནི་ཐ་མ་མི་རྙེད་དེ། །གང་དག་སྔོན་དུས་མཐའ་ནི་མཚན་ཉིད་མེད། །ཅེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། སྔོན་དང་ཕྱི་མའི་མཐའ་བརྟག་པ་སྟེ། རབ་ཏུ་བྱེད་པ་བཅུ་གཅིག་པའི་རྣམ་པར་བཤད་པའོ།།  །།སྡུག་བསྔལ་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི་རྒྱལ་བའི་ཡུམ་ལས། སྡུག་བསྔལ་མེད་ཅེས་དང་། འཕགས་པ་ས་བཅུ་པ་ལས། རྒྱལ་བའི་སྲས་དག་དེ་ལྟར་འདུ་བྱེད་སྡུག་བསྔལ་དུ་གྱུར་པ་ཉེས་པ་མང་པོས་སྐྱོན་ཆགས་པ་ངོ་བོ་ཉིད་མེད་པ་དང་། མ་སྐྱེས་མ་འགགས་པར་སོ་སོར་རྟོག་པ་ན་ཞེས་སྡུག་བསྔལ་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་གང་ཟག་གི་བདག་བཀག་མོད་ཀྱི། འོན་ཀྱང་མདོ་ལས། སྐྱེ་བ་ནི་སྡུག་བསྔལ་ལོ། །ན་བ་དང་རྒ་བ་དང་འཆི་བ་ནི་སྡུག་བསྔལ་ལོ་ཞེས་དང་། སྡུག་བསྔལ་ཉེར་ལེན་ཅན་ཕུང་པོ་ཞེས་གསུངས་པའི་ཚུལ་གྱིས་ཟག་བཅས་ཕུང་པོ་སྡུག་བསྔལ་གསུམ་གྱིས་སྡུག་བསྔལ་བར་གྱུར་པ་ཡོད་ལ། དེའི་ཕྱིར་དེའི་རྟེན་གང་ཟག་གི་བདག་ཀྱང་ཡོད་དོ་ཞེ་ན། སྡུག་བསྔལ་ཉིད་མཐའ་བཞི་ལས་སྐྱེ་བ་མེད་པས་དེའི་རྟེན་གང་ཟག་གི་བདག་ཀྱང་མེད་དོ་ཞེས་བསྟན་པའི་ཕྱིར་རབ་ཏུ་བྱེད་པ་འདི་བཀོད་པའོ། །གཉིས་པ་གཞུང་བཤད་པ་ལ་གསུམ་སྟེ། རྟོག་གེ་པའི་འདོད་པ་དགོད་པ་དང་། དེ་དགག་པ་དང་། རིགས་པ་ཆོས་གཞན་ལ་སྦྱར་བའོ། །དང་པོ་ནི། སྡུག་བསྔལ་རང་བཞིན་དུ་ཡོད་ན་མཐའ་བཞི་གང་རུང་ལས་སྐྱེ་དགོས་པས་གང་ལས་སྐྱེ་གྲང་། དེ་ལ་གྲངས་ཅན་པ་ཁ་ཅིག་སྡུག་བསྔལ་བདག་གིས་བྱས་པ་དང་། རང་གི་སྡེ་པ་དག་སྡུག་བསྔལ་གཞན་གྱིས་བྱས་པ་དང་། གཙོ་བོ་དབང་ཕྱུག་དང་བཅས་པར་སྨྲ་བ་དག་རང་གིས་ཀྱང་བྱས་ཤིང་། གཞན་གྱིས་ཀྱང་བྱས་པས་གཉི་གས་བྱས་པ་དང་། རྒྱང་ཕན་པ་དང་སྤྱོད་པ་བ་དག་མ་མཐོང་བ་དང་མཐོང་བའི་རྒྱུ་མེད་པ་ལས་བྱུང་བར་འདོད་དོ་ཞེས་པའོ། །དེ་དགག་པ་ལ་གཉིས་ལས། དམ་བཅའ་མདོར་བསྟན་པ་ནི། སྡུག་བསྔལ་དེ་ནི་དེ་ལྟར་འདོད་པར་གྱུར་པའི་མཐའ་བཞི་པོ་དེས་བྱ་བར་རམ་སྐྱེད་པར་མི་རུང་ངོ་ཞེས་པའོ། །དགག་པའི་རིགས་པ་བཤད་པ་ལ་གསུམ་སྟེ། རང་གཞན་སོ་སོ་ལས་སྐྱེ་བ་དགག་པ་དང་། གཉི་གས་བྱས་པ་དགག་པ་དང་། རྒྱུ་མེད་པ་དགག་པའོ། །དང་པོ་ལ་གསུམ་སྟེ། སྡུག་བསྔལ་ལ་ལྟོས་ཏེ་རང་དང་གཞན་གྱིས་བྱས་པ་དགག་པ་དང་། གང་ཟག་ལ་ལྟོས་ཏེ་རང་དང་གཞན་གྱིས་བྱས་པ་དགག་པ་དང་། རང་བྱས་མ་གྲུབ་པས་གཞན་བྱས་དགག་པའོ། །དང་པོ་ལ་གཉིས་ལས། སྡུག་བསྔལ་ལ་ལྟོས་ཏེ་རང་བྱས་དགག་པ་ནི། གལ་ཏེ་སྡུག་བསྔལ་ཉེར་ལེན་གྱི་ཕུང་པོ་འདི་ཕུང་པོ་བདག་ཉིད་ཀྱིས་བྱས་པར་གྱུར་ན་དེའི་ཕྱིར་སྡུག་བསྔལ་གྱི་ཕུང་པོ་འདི་རྒྱུ་རྐྱེན་ལ་བརྟེན་ནས་འབྱུང་བར་མི་འགྱུར་རོ། །དེའི་ཁྱབ་པ་ནི་རང་གྲུབ་ན་རྒྱུ་རྐྱེན་ལས་སྐྱེ་བ་དོན་མེད་ཅིང་། མ་གྲུབ་ན་སྐྱེད་བྱེད་མེད་པར་དགོངས་པའོ། །འདོད་པར་ནི་མི་ནུས་ཏེ་གང་གི་ཕྱིར་འགག་པའི་ཆར་གཏོགས་ཀྱི་ཕུང་པོ་སྔ་མ་འདི་དག་ལ་བརྟེན་ནས་སྐྱེ་བའི་ཆར་གཏོགས་ཀྱི་ཕུང་པོ་ཕྱི་མ་དེ་དག་འབྱུང་བར་མཐོང་བས་སོ་ཞེས་པའོ། །ཉེར་ལེན་ལ་ལྟོས་ཏེ་གཞན་བྱས་དགག་པ་ནི། གལ་ཏེ་འབྲས་བུ་སྐྱེ་བའི་ཆར་གཏོགས་ཀྱི་ཕུང་པོ་དེ་ལས་རྒྱུ་འགག་པའི་ཆར་གཏོགས་ཀྱི་ཕུང་པོ་འདི་རྫས་གཞན་གྱུར་ན་དེས་སྡུག་བསྔལ་བྱས་པ་རྒྱུ་གཞན་གྱིས་བྱས་པར་འགྱུར་ཞིང་། ཡང་གལ་ཏེ་རྒྱུ་འགག་པའི་ཆར་གཏོགས་ཀྱི་ཕུང་པོ་འདི་ལས་འབྲས་བུ་སྐྱེ་བའི་ཆར་གཏོགས་ཀྱི་ཕུང་པོ་དེ་རྫས་གཞན་ཡིན་ན་དེ་དག་གིས་སྡུག་བསྔལ་དེ་བྱས་པ་འབྲས་བུ་གཞན་བྱས་པར་འགྱུར་ན་རིམ་པ་ལྟར་རྒྱུ་དང་འབྲས་བུ་རྫས་གཞན་ཡིན་པ་ཉིད་དུ་མ་གྲུབ་སྟེ། ཅིག་ཅར་དུ་མེད་པའི་ཕྱིར་དང་། རྫས་གཞན་དུ་གྲུབ་པ་ཕན་ཚུན་ལྟོས་པ་དོན་མེད་པས་རྒྱུ་འབྲས་ཉིད་མ་ཡིན་པར་ཐལ་བའི་ཕྱིར་རོ། །དེའི་ཕྱིར་རྒྱུ་འགག་པའི་ཆར་གཏོགས་ཀྱི་ཕུང་པོས་འབྲས་བུ་སྐྱེ་བའི་ཆར་གཏོགས་ཀྱི་ཕུང་པོ་བྱས་སུ་ཆུག་ནའང་རིམ་པ་ལྟར་རྒྱུ་གཞན་གྱིས་བྱས་པ་དང་། འབྲས་བུ་གཞན་བྱས་པར་མ་གྲུབ་པས་སྡུག་བསྔལ་གྱི་ཕུང་པོ་དེ་ཉིད་གཞན་གྱིས་བྱས་པ་མ་ཡིན་ནོ་ཞེས་པའི་དོན་ཏོ། །གང་ཟག་ལ་ལྟོས་ཏེ་རང་གཞན་གྱིས་བྱས་པ་དགག་པ་ལ་གཉིས་ལས། གང་ཟག་རང་གིས་བྱས་པ་དགག་པ་ནི། གལ་ཏེ་གང་ཟག་གཞན་གྱིས་བྱས་ནས་འདི་ལ་བྱིན་པ་མ་ཡིན་གྱི་སྡུག་བསྔལ་གང་གིས་གང་ཟག་དེར་བཏགས་པའི་གང་ཟག་དེ་ཉིད་ཀྱིས་སྡུག་བསྔལ་དེ་བྱས་པས་སྡུག་བསྔལ་བདག་གིས་བྱས་པ་ཡིན་ནོ་སྙམ་ན། དེ་ཡང་མི་རུང་སྟེ་གལ་ཏེ་སྡུག་བསྔལ་དེ་ཉིད་ལས་བཏགས་པའི་གང་ཟག་བདག་གིས་ནི་སྡུག་བསྔལ་དེ་བྱས་པར་རྟོག་ན། མིའི་སྡུག་བསྔལ་བྱེད་པའི་མིའི་གང་ཟག་དེ་མིའི་སྡུག་བསྔལ་མ་གཏོགས་གང་ཞིག་ཡིན་ཏེ་དེ་ལས་ཐ་དད་དུ་མ་དམིགས་པའི་ཕྱིར་རང་ལ་བྱ་བྱེད་འགལ་བས་དེས་བྱས་པ་མ་ཡིན་ནོ། །ཇི་སྟེ་ཚེ་སྔ་མའི་མིའི་གང་ཟག་གིས་ཕྱི་མའི་ལྷའི་སྡུག་བསྔལ་བྱེད་པས་བྱ་བྱེད་གཉིས་ཡོད་པར་རྟོག་ན་སྡུག་བསྔལ་གང་ཟག་གཞན་གྱིས་བྱས་པར་ཇི་སྟེ་མི་འགྱུར། ཚེ་སྔ་ཕྱིའི་མི་དང་ལྷའི་སྡུག་བསྔལ་ཐ་དད་ཀྱང་དེ་དག་ལེན་པ་པོའི་གང་ཟག་ཐ་མི་དད་པའང་མ་ཡིན་ཏེ། སྡུག་བསྔལ་ལས་ངོ་བོ་ཐ་དད་པའི་གང་ཟག་བསྟན་པར་མི་ནུས་པའི་ཕྱིར་རོ། །སྡུག་བསྔལ་གང་ཟག་གཞན་གྱིས་བྱས་པ་དགག་པ་ལ། གལ་ཏེ་ཚེ་སྔ་ཕྱིའི་མི་དང་ལྷའི་གང་ཟག་གཉིས་གཅིག་མ་ཡིན་མོད་ཀྱི། འོན་ཀྱང་དེ་གཉིས་རྫས་གཞན་ཡིན་པས་ཚེ་སྔ་མའི་མིའི་གང་ཟག་གིས་དེའི་འདུ་བྱེད་བསགས་པའི་སྒོ་ནས་ཕྱི་མའི་ལྷའི་སྡུག་བསྔལ་བྱས་ནས་དེ་ལྷའི་གང་ཟག་ལ་བྱིན་པས་གང་ཟག་དེར་འདོགས་པའི་ཕྱིར་སྡུག་བསྔལ་གང་ཟག་གཞན་གྱིས་བྱས་པ་ཡིན་ནོ་ཞེ་ན། དེ་དགག་པ་ལ་གཉིས་ལས། དང་པོ་ལེན་པ་པོ་མེད་པ་ནི། གལ་ཏེ་དེ་ལྟར་སྐྱེ་བ་སྔ་མའི་མིའི་གང་ཟག་གཞན་ལས་ནི་ཕྱི་མའི་ལྷའི་སྡུག་བསྔལ་འབྱུང་ན་མིའི་གང་ཟག་གཞན་ཞིག་གིས་ལྷའི་སྡུག་བསྔལ་དེ་བྱས་ནས་གང་ལ་སྦྱིན་པར་བྱ་བའི་ཡུལ་ལྷའི་གང་ཟག་དེ་གང་སྦྱིན་བྱ་ལྷའི་སྡུག་བསྔལ་ལས་མ་གཏོགས་པར་ཇི་ལྟར་རུང་སྟེ། དེ་ལས་ཐ་དད་པའི་ལེན་པ་པོ་མ་དམིགས་པའི་ཕྱིར་སྡུག་བསྔལ་གང་ཟག་གཞན་ལས་འབྱུང་བ་མེད་དོ་ཞེས་པའོ། །གཉིས་པ་སྦྱིན་པ་པོ་མེད་པ་ནི། གལ་ཏེ་དེ་ལྟར་མིའི་གང་ཟག་གཞན་ལས་ཕྱི་མའི་ལྷའི་སྡུག་བསྔལ་འབྱུང་ན་མིའི་གང་ཟག་གང་གིས་སྡུག་བསྔལ་དེ་བྱས་ནས་གཞན་ལྷའི་གང་ཟག་ལ་སྟེར་བ་པོའི་མི་གང་ཟག་གཞན་དེ་མིའི་སྡུག་བསྔལ་ལས་མ་གཏོགས་པ་གང་ཞིག་ཡིན་ཏེ། དེ་ལས་ཐ་དད་པའི་སྟེར་བ་པོ་མ་དམིགས་པའི་ཕྱིར་སྡུག་བསྔལ་གང་ཟག་གཞན་ལས་བྱུང་བ་མེད་དོ། །གསུམ་པ་རང་བྱས་མ་གྲུབ་པས་གཞན་བྱས་དགག་པ་ལ་གཉིས་ལས། གང་ཟག་ལ་ལྟོས་ཏེ་རང་བྱས་མ་གྲུབ་པས་གཞན་བྱས་དགག་པ་ནི། སྡུག་བསྔལ་གཞན་གྱིས་ག་ལ་བྱས། །ཞེས་པ་དང་། གྲུབ་བདེ་གཅིག་པ་མིའི་གང་ཟག་ཆོས་ཅན། གཞན་ལྷའི་སྡུག་བསྔལ་རང་བཞིན་པ་ག་ལ་བྱེད་དེ། སྡུག་བསྔལ་ལས་གཞན་པའི་མི་ཉིད་མ་གྲུབ་པས་མིའི་སྡུག་བསྔལ་ལ་ལྟོས་ནས་གང་ཟག་བདག་གིར་བྱས་པ་མ་གྲུབ་པའི་ཕྱིར། དེའི་ཁྱབ་པ་ནི་གང་ཟག་གཞན་གྱིས་སྡུག་བསྔལ་གང་བྱེད་པའི་གང་ཟག་དེ་ནི་གང་ཟག་དེའི་སྡུག་བསྔལ་གང་ཟག་བདག་གིས་བྱས་པར་འགྱུར་དགོས་ཏེ། དེ་ཡང་གང་ཟག་གཞན་ལ་ལྟོས་ན་བཅོས་མ་སྒྱུ་མ་ལྟ་བུར་འགྱུར་བས། གང་གི་ས་བོན་བརྫུན་པ་དེའི། །སྐྱེ་བ་བདེན་པ་ག་ལ་ཞིག །ཅེས་པའི་ཚུལ་གྱིས་གང་ཟག་གཞན་གྱི་སྡུག་བསྔལ་རང་བཞིན་པ་བྱེད་པར་མི་ནུས་པའི་ཕྱིར་རོ། །ཇི་སྐད་དུ། བུམ་པ་རྒྱུ་ལས་གྲུབ་འགྱུར་ཞིང་། །རྒྱུ་ཡང་གཞན་ལས་གྲུབ་འགྱུར་བས། །གང་ཞིག་རང་གིས་གྲུབ་མེད་པ། །དེ་ཡིས་གཞན་པོ་ཇི་ལྟར་སྐྱེད། །ཅེས་པ་བཞིན་ནོ། །གཉིས་པ་ཉེར་ལེན་ལ་ལྟོས་ཏེ་རང་བྱས་མ་གྲུབ་པས་གཞན་བྱས་དགག་པ་ནི། རེ་ཞིག་སྡུག་བསྔལ་གཞན་བྱེད་པ་པོ་མིའི་སྡུག་བསྔལ་གྱི་ཕུང་པོ་དེ་བདག་གིས་བྱས་པ་མིན་ཏེ་རང་ལ་བྱ་བྱེད་འགལ་བས་སྡུག་བསྔལ་དེ་ཉིད་ཀྱིས་ནི་དེ་མ་བྱས་སོ། །འདིར་ཡང་། སྡུག་བསྔལ་གཞན་བྱས་ག་ལ་འགྱུར། །ཅེས་པ་དང་། གྲུབ་བདེ་གཅིག་པ་མིའི་སྡུག་བསྔལ་ཆོས་ཅན། གཞན་ལྷའི་སྡུག་བསྔལ་རང་བཞིན་པ་བྱེད་པར་ག་ལ་འགྱུར་ཏེ། དེའི་བྱེད་པ་པོ་གཞན་མིའི་སྡུག་བསྔལ་དེ་ཉིད་བདག་གིས་མ་བྱས་པའི་ཕྱིར་རོ། །ཞེས་པ་སྟེ་ཁྱབ་པ་སྔ་མ་ལྟར་ཤེས་པར་བྱའོ། །དེ་ལྟར་རང་གཞན་སོ་སོས་བྱས་པ་བཀག་ནས། གཉི་གས་བྱས་པ་དགག་པ་ནི། གལ་ཏེ་རང་གཞན་རེ་རེས་སོ་སོར་བྱས་པར་གྱུར་ན། སྡུག་བསྔལ་གཉི་གས་བྱས་པར་འགྱུར་ན། སྔར་བཀག་པས་རེ་རེས་མ་བྱས་པའི་ཕྱིར་གཉི་ག་ཚོགས་པས་ཀྱང་མི་བྱེད་དེ་བྱེ་མ་ལས་ཏིལ་མར་བཞིན་ནོ་སྙམ་པའོ། །གསུམ་པ་སྡུག་བསྔལ་རྒྱུ་མེད་དགག་པ་ནི། གཞན་གྱིས་མ་བྱས་བདག་གིས་མ་བྱས་གཉི་གས་ཀྱང་མ་བྱས་པའི་སྡུག་བསྔལ་རྒྱུ་མེད་ནི་ནམ་མཁའི་མེ་ཏོག་ལྟར་ཡོད་པར་ག་ལ་འགྱུར་ཏེ་རྒྱུ་མེད་ཡིན་ན་ཤེས་པའི་གཟུང་ཡུལ་དུ་མི་སྣང་བ་དང་། རེས་འགའ་བ་མ་ཡིན་པར་ཐལ་བའི་ཕྱིར་རོ། །གལ་ཏེ་སྡུག་བསྔལ་རང་བཞིན་དུ་ཡོད་ན་སྐྱེ་བའི་རྣམ་པར་རྟོག་པ་གཞན་མི་སྲིད་པའི་ཕྱིར་མཐའ་བཞི་གང་རུང་ལས་སྐྱེ་བས་ཁྱབ་པ་ལས་མཐའ་བཞིའི་སྐྱེ་བ་དང་བྲལ་བའི་ཕྱིར་དེ་རང་བཞིན་མེད་པར་གྲུབ་པས་དེའི་རྟེན་གང་ཟག་ཀྱང་མེད་པར་གྲུབ་བོ། །ཆོས་གཞན་ལ་བསྒྲེ་བ་ནི། ནང་ཟིན་པའི་ཕུང་པོ་ལྔས་བསྡུས་པའི་སྡུག་བསྔལ་འབའ་ཞིག་རྣམ་པ་བཞིར་ཡོད་པ་མ་ཡིན་པ་མ་ཡིན་གྱི། དེ་བཞིན་དུ་ཕྱི་རོལ་བུམ་པ་ལ་སོགས་པའི་དངོས་པོ་ཐམས་ཅད་དག་ལ་ཡང་སྔར་བཤད་པའི་རྣམ་པ་བཞི་པོ་དག་ལས་སྐྱེ་བ་ཡོད་པ་མ་ཡིན་ནོ་ཞེས་པ་སྟེ་ཐམས་ཅད་སྔ་མ་ལྟར་སྦྱར་བར་བྱའོ། །གསུམ་པ་དོན་བསྡུ་བ་ནི། རབ་ཏུ་བྱེད་པ་འདིས་ཆོས་ཐམས་ཅད་ཡང་དག་པར་སྐྱེ་བའི་སྤྲོས་པ་མེད་དགག་དང་། བརྟེན་ནས་སྐྱེ་བར་སྣང་བ་ཐམས་ཅད་སྒྱུ་མ་ལྟར་ཀུན་རྫོབ་ཏུ་གྲུབ་པ་ཡིན་ནོ། །ཇི་སྐད་དུ་སློབ་དཔོན་ཉིད་ཀྱིས། སྡུག་བསྔལ་རང་གིས་བྱས་པ་དང་། །གཞན་གྱིས་བྱས་དང་གཉི་གས་བྱས། །རྒྱུ་མེད་རྟོག་གེ་པ་ཡིས་འདོད། །ཁྱོད་ཀྱིས་བརྟེན་ནས་འབྱུང་བར་གསུངས། །ཞེས་དང་། ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང་། ཀུན་རྫོབ་ཏུ་ནི་རྒྱལ་བས་ཆོས་བཤད་དེ། །འདུས་བྱས་འདུས་མ་བྱས་ཡིན་དེ་ལྟར་ལྟོས། །ཡང་དག་ཏུ་ན་བདག་དང་མི་མེད་དེ། །འགྲོ་བ་ཀུན་གྱི་མཚན་ཉིད་འདི་འདྲ་འོ། །ཞེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་སྡུག་བསྔལ་བརྟག་པ་སྟེ། རབ་ཏུ་བྱེད་པ་བཅུ་གཉིས་པའི་རྣམ་པར་བཤད་པའོ།།  །།དེ་ལྟར་རྟེན་འབྲེལ་གང་ཟག་གི་བདག་གིས་སྟོང་པར་བསྟན་ནས། ད་ནི་ཆོས་དང་གང་ཟག་ཏུ་མ་ཕྱེ་བར་དངོས་པོ་ཙམ་གྱི་རང་བཞིན་གྱིས་སྟོང་པར་སྟོན་པ་ལ། རེ་ཞིག་དངོས་པོའི་རང་བཞིན་གྱི་འགོག་པ་འདུ་བྱེད་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། ཏིང་ངེ་འཛིན་གྱི་རྒྱལ་པོ་ལས། བྲག་ཕུག་རི་དང་གཅོང་རོང་ཀླུང་རྣམས་སུ། །རྐྱེན་གྱིས་ཇི་ལྟར་བྲག་ཅ་འབྱུང་བ་ལྟར། །དེ་བཞིན་འདུས་བྱས་འདི་ཀུན་རིག་པར་གྱིས། །འགྲོ་བ་ཐམས་ཅད་སྒྱུ་མ་སྨིག་རྒྱུ་བཞིན། །ཅེས་དང་། དེ་བཞིན་ཏུ། དགེ་སློང་དག་བདེན་པ་དམ་པ་ནི་གཅིག་སྟེ། བསླུ་བ་མེད་པའི་ཆོས་ཅན་མྱ་ངན་ལས་འདས་པའོ། །འདུ་བྱེད་ཐམས་ཅད་བརྫུན་པ་སླུ་བའི་ཆོས་ཅན་ནོ་ཞེས་པ་ལ་སོགས་པ་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། སྡུག་བསྔལ་བརྟག་པར་ཕྱི་ནང་གི་ཆོས་རྣམས་མཐའ་བཞི་ལས་སྐྱེ་བ་བཀག་པས་ཡང་དག་པར་མ་སྐྱེས་པར་གྲུབ་བཞིན་ཏུ་མ་རིག་པའི་རབ་རིབ་ཅན་ལ་སྐྱེ་བ་ལ་སོགས་པར་སྣང་བས་འདུ་བྱེད་སླུ་བའི་ཆོས་ཅན་དུ་གྲུབ་ལ། དེ་ལ་བརྫུན་པས་ཁྱབ་པ་ལུང་ལས་གསུངས་པས་དེ་བརྫུན་པ་ཉིད་དུ་བསྟན་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཉིས་པ་གཞུང་བཤད་པ་ལ་གཉིས་ཏེ། ལུང་ལས་རང་བཞིན་མེད་པར་གྲུབ་པ་དང་། ལུང་གི་དོན་གཞན་དུ་རྟོག་པ་དགག་པའོ། །དང་པོ་ནི། བཅོམ་ལྡན་འདས་ཀྱིས་མདོ་ལས། དགེ་སློང་དག་འདུས་བྱས་སླུ་བའི་ཆོས་ཅན་གང་ཡིན་པ་དེ་ནི་བརྫུན་པ་ཡིན་ལ་ཞེས་དང་། དེ་བཞིན་ཏུ་འདི་ན་དེ་བཞིན་ཉིད་དམ་ཕྱིན་ཅི་མ་ལོག་པའི་དེ་བཞིན་ཉིད་ནི་མེད་ཀྱི་འདི་དག་ནི་སླུ་བར་བྱེད་པའི་ཆོས་ཅན་ནོ།










Wuma Sherab Drelwa05-9.html





.
 །སྒྱུ་མ་བརྫུན་པ་བྱིས་པ་འདྲིད་པའི་ཆོས་ཅན་ནོ་ཞེས་ཆོས་གང་ཞིག་སླུ་བ་དེ་ནི་བརྫུན་ཞེས་ཁྱབ་པ་གསུངས་ལ། འདུ་བྱེད་ཕྱི་ནང་གི་ཆོས་ཐམས་ཅད་སྔར་བཤད་པའི་རིགས་པས་དཔྱད་ན་བདེན་པའི་སྐྱེ་བ་དང་དངོས་པོ་ཁེགས་བཞིན་ཏུ་མ་རིག་པའི་རབ་རིབ་ཅན་ལ་དེ་ལས་ཕྱིན་ཅི་ལོག་སྐྱེ་བ་དང་དངོས་པོར་སྣང་བས་སླུ་བའི་ཆོས་ཅན་དུ་གྲུབ་པ་དེས་ན། འདུ་བྱེད་ཕྱི་ནང་གི་དངོས་པོ་དེ་དག་སྒྱུ་མའི་སྐྱེས་བུ་ལྟར་བརྫུན་པ་རང་བཞིན་མེད་པ་ཡིན་ནོ་ཞེས་པའོ། །གཉིས་པ་ལ་རེ་ཞིག་དངོས་མེད་ལུང་གི་དོན་མ་ཡིན་པ་ནི། གལ་ཏེ་དེ་ལྟ་ན་འདུ་བྱེད་ཐམས་ཅད་མེད་པར་ལྟ་བའི་ཆད་པར་ལྟ་བ་ཉིད་དུ་འགྱུར་རོ་ཞེ་ན། མ་ཡིན་ཏེ་གལ་ཏེའམ་འདི་ལྟར་འདུ་བྱེད་སླུ་བའི་ཆོས་ཅན་གང་ཡིན་པ་དེ་བརྫུན་ཞིང་རང་བཞིན་མེད་པ་ཡིན་པས་དེ་ལ་ཅི་ཞིག་སླུ་ཞིང་དངོས་པོ་མེད་པའམ་ཆད་པར་འགྱུར་ཏེ། དགག་བྱ་དང་ཆད་རྒྱུ་མ་དམིགས་པའི་ཕྱིར་རོ། །གལ་ཏེ་དངོས་པོ་མ་གྲུབ་ན། །དངོས་པོ་མེད་པ་འགྲུབ་མི་འགྱུར། །ཞེས་དང་། མ་སྐྱེས་ངོ་བོ་ཉིད་ལ་ནི། །རྟག་དང་ཆད་ཉིད་ག་ལ་ཞིག །ཅེས་ཇི་སྐད་བཤད་པ་ལྟ་བུའོ། །ལུང་དེས་དངོས་པོ་མེད་པའང་མི་སྟོན་ན། འོ་ན་ཅི་ཞིག་བསྟན་ཅེ་ན། བཅོམ་ལྡན་འདས་ཀྱིས་འདུ་བྱེད་སླུ་བའི་ཆོས་ཅན་གང་ཡིན་པ་དེ་བརྫུན་ནོ་ཞེས་དེ་སྐད་གསུངས་པ་ནི་དགག་སྒྲུབ་ལ་སོགས་པ་སྤྲོས་པའི་མཚན་མ་ཅིའང་མེད་པའི་རང་བཞིན་སྟོང་ཉིད་ཡོངས་སུ་བསྟན་པ་ཡིན་ནོ། །ཇི་སྐད་དུ། གང་ཕྱིར་དངོས་པོ་ཐམས་ཅད་ནི། །ངོ་བོ་ཉིད་ཀྱིས་སྟོང་རིག་བྱ། །སྟོང་ཞེས་བྱ་བ་དེ་ཡང་སྟོང་། །འདི་ལྟར་མི་སྟོང་ཡོད་མ་ཡིན། །ཞེས་དང་། ཆོས་རྣམས་ཡི་གེ་མེད་པ་ཡི་གེས་བསྟན། །ཅེས་གསུངས་པ་བཞིན་ནོ། །གཉིས་པ་མི་རྟག་པ་ལུང་གི་དོན་མ་ཡིན་པ་ལ་ཕྱོགས་སྔ་མ་དགོད་པ་ནི། རང་གི་སྡེ་པ་དག་ལུང་དེའི་དགོངས་པ་རང་བཞིན་མེད་དགག་སྟོན་པ་དེ་ལྟར་མ་ཡིན་གྱི་རང་བཞིན་མ་ཡིན་དགག་གཞན་གྱི་སྡེ་པ་དང་འཇིག་རྟེན་བྱིས་པ་རྣམས་ཀྱིས་བརྟགས་པ་རྟག་པའི་དངོས་པོས་སྟོང་པའི་འདུ་བྱེད་རྫས་སྐད་ཅིག་གི་འཇིག་པ་དང་རྒྱུན་གྱི་མཐར་མི་གནས་པའི་མི་རྟག་པ་ཆོས་ཙམ་སྟོན་པར་བྱེད་པ་ཡིན་ཏེ་དེ་ཉིད་རིགས་པས་གནས་པའི་ཕྱིར་རོ། །འདི་ལྟར་ཕྱི་རོལ་པ་ལྟར་འདུ་བྱེད་ཕྱི་ནང་གི་དངོས་པོ་རྣམས་རང་བཞིན་འཇིག་མེད་དམ་རྫས་སྐད་ཅིག་གཉིས་པར་སྡོད་པ་རྟག་པའི་ངོ་བོ་ཉིད་མེད་དེ། རིམ་པ་ལྟར་གནས་སྐབས་གཞན་དུ་འགྱུར་བ་དང་རྒྱུན་ཆད་པ་མངོན་སུམ་དུ་སྣང་བའི་ཕྱིར་རོ། །ཡང་དབུ་མ་ལྟར་དངོས་པོ་རྣམས་ངོ་བོ་ཉིད་ཡེ་མེད་པའང་མེད་པའང་མ་ཡིན་ཏེ། གང་གི་ཕྱིར་དངོས་པོ་རྣམས་ལ་སྟོང་པ་ཉིད་ཅེས་པའི་ཆོས་ཁས་ལེན་པའི་ཕྱིར་རོ། །ཡང་གལ་ཏེ་ངོ་བོ་ཉིད་མེད་ན་ནམ་མཁའི་མེ་ཏོག་ལྟར་ཆོས་གཞན་དུ་འགྱུར་བ་ཆོས་ཅན་གང་གི་ཡིན་ཏེ་དེ་མེད་པར་ཐལ་བ་ལས་ཆོས་གཞན་དུ་འགྱུར་བ་ཡོད་པའི་ཕྱིར་དངོས་པོ་ངོ་བོ་ཉིད་མེད་པ་མ་ཡིན་ནོ་ཞེས་འཛེར་ཏོ། །དེ་སུན་དབྱུང་བ་ལ་གཉིས་ཏེ། ཆོས་ཙམ་རང་བཞིན་དུ་ཡོད་པའི་སྒྲུབ་བྱེད་གཞན་འགྱུར་མི་འཐད་པ་དང་། སྟོང་ཉིད་མ་གྲུབ་པའོ། །དང་པོ་ལའང་རང་བཞིན་གཞན་དུ་འགྱུར་བར་འགལ་བ་དང་། ཡང་དག་པར་གཞན་འགྱུར་ཉིད་མ་གྲུབ་པ་གཉིས་ལས། དང་པོ་ནི། གལ་ཏེ་དངོས་པོ་རྣམས་ལ་རང་བཞིན་ནམ་ངོ་བོ་ཉིད་ཡོད་པའི་ཕྱིར་ཇི་ལྟ་བུར་ན་གཞན་དུ་འགྱུར་ཏེ་གཞན་དུ་འགྱུར་བ་མེད་པར་ཐལ་ལོ་ཞེས་པའོ། །དེའི་ཁྱབ་པ་ནི་འཇིག་རྟེན་ན་མེའི་ཚ་བ་ལྟར་ཆོས་གང་ཞིག་གང་ལ་མི་འཁྲུལ་པ་དེ་ནི་དེའི་རང་བཞིན་ཞེས་བརྗོད་དེ་ཆུའི་ཚ་བ་དང་རིང་ཐུང་དང་མེའི་རྩེ་ལྔ་པའམ་གསེར་གྱི་གཡའ་བཞིན་ཏུ་རིམ་པ་ལྟར་ངོ་བོ་རྒྱུ་རྐྱེན་གྱིས་བསྐྱེད་པ་དང་རྣམ་འཇོག་ཆོས་གཞན་ལ་ལྟོས་པ་དང་། གཞན་དུ་འགྱུར་བ་ནི་དེ་ལ་མི་འཁྲུལ་པ་མེད་པས་དེ་དག་གི་རང་བཞིན་དུ་མི་རུང་བའི་ཕྱིར་དངོས་པོ་རྣམས་རང་བཞིན་དུ་ཡོད་ན་གཞན་དུ་མི་འགྱུར་དགོས་པ་ལས། གཞན་དུ་འགྱུར་བར་སྣང་བས་སྒྱུ་མའི་སྐྱེས་བུ་བཞིན་རང་བཞིན་ཡོད་པ་མ་ཡིན་ནོ་ཞེས་ཤེས་པར་བྱའོ། །གཉིས་པ་ནི། གཞན་དུ་འགྱུར་བ་དེ་ཡང་མ་དཔྱད་པ་ཕ་རོལ་ལ་གྲགས་པའི་མངོན་སུམ་ལ་སྣང་བ་ཙམ་ཡིན་གྱི་ཡང་དག་པར་དཔྱད་ན་མི་སྲིད་དེ་འདི་ལྟར་སྔར་གྱི་གནས་སྐབས་དེ་ཉིད་ལ་ནི་གཞན་དུ་འགྱུར་བ་མེད་དེ་དེའི་གནས་སྐབས་མ་བཏང་བར་གཞན་དུ་འགྱུར་བ་འགལ་བའི་ཕྱིར་རོ། །སྔར་གྱི་གནས་སྐབས་ལས་གཞན་ཉིད་ལ་ཡང་གཞན་དུ་འགྱུར་བ་ཡོད་པ་མ་ཡིན་ཏེ། གནས་སྐབས་གཞན་ཐོབ་པ་དེ་ཉིད་གཞན་དུ་གྱུར་ཟིན་ཡིན་པས་ཡང་གཞན་དུ་འགྱུར་བ་དོན་མེད་པའི་ཕྱིར་རོ། །དེ་ཉིད་དཔེས་བསྟན་པ་ནི། གང་གི་ཕྱིར་གཞོན་ནུའི་གནས་སྐབས་མ་དོར་བར་མི་རྒ་སྟེ་གནས་སྐབས་གཉིས་ཕན་ཚུན་འགལ་བའི་ཕྱིར་རོ། །གལ་ཏེ་གཞོན་ནུའི་གནས་སྐབས་དོར་ནས་རྒ་བར་འགྱུར་རོ་སྙམ་ན། མ་ཡིན་ཏེ་གཞོན་ནུའི་གནས་སྐབས་དོར་བ་ཉིད་རྒས་པ་ཡིན་པས་གང་གི་ཕྱིར་རྒས་པ་ཡང་མི་རྒ་སྟེ་དོན་མེད་པའི་ཕྱིར་རོ། །གཞན་ཡང་གལ་ཏེ་སྔར་གྱི་གནས་སྐབས་དེ་ཉིད་གཞན་དུ་འགྱུར་ན་འོ་མ་ཉིད་ནི་མ་དོར་བར་ཞོར་འགྱུར་རོ། །གཞན་གཞན་དུ་འགྱུར་ནའང་འོ་མ་ལས་གཞན་ཆུ་ལ་སོགས་པ་གང་ཞིག་ཞོའི་དངོས་པོ་ཡིན་པར་འགྱུར་ཏེ་འགྱུར་མི་སྲིད་པ་ཉིད་དོ་སྙམ་དུ་དགོངས་པའོ། །དོན་དེ་ཉིད་འཕགས་པ་དཀོན་མཆོག་འབྱུང་གནས་ཀྱི་མདོ་ལས། ཆོས་གང་འབྱུང་བ་མེད་ཅིང་འཇིག་པ་མེད། །འཆི་འཕོ་མེད་ཅིང་རྒ་བར་མི་འགྱུར་བ། །མི་ཡི་སེང་གེ་དེས་ནི་དེ་བསྟན་ཅིང་། །སྲོག་ཆགས་བརྒྱ་ཕྲག་དག་ནི་དེ་ལ་བཀོད། །ཅེས་གསུངས་པ་ཡིན་ནོ། །གཉིས་པ་སྟོང་ཉིད་མ་གྲུབ་པ་ལ་སྟོང་ཉིད་དཔྱད་བཟོད་དགག་པ་དང་། བཀག་པ་ལ་ལུང་དང་འགལ་བ་སྤང་བ་གཉིས་ལས། དང་པོ་ནི། དངོས་པོ་རྣམས་ལ་སྟོང་པ་ཉིད་ཀྱི་ཆོས་ཡང་དག་པར་ཡོད་པའི་རྟགས་མ་གྲུབ་སྟེ་མི་སྟོང་པ་མེད་པའི་ཕྱིར་རོ། །དེའི་ཁྱབ་པ་ནི་སྔར་བཤད་པ་ལྟར་བཀག་པ་དང་དགག་བྱ་ཕན་ཚུན་ལྟོས་དགོས་པས་གལ་ཏེ་དགག་བྱ་གང་ཟག་དང་ཆོས་བདེན་པའི་དངོས་པོ་མི་སྟོང་པ་ཅུང་ཟད་གཅིག་ཡོད་ན། དེ་བཀག་པའི་གང་ཟག་དང་ཆོས་བདེན་པའི་དངོས་པོས་སྟོང་པ་ཅུང་ཟད་ཡོད་པར་འགྱུར་བ་ཞིག་ན། སྔར་བཀག་པས་ལྟོས་ས་གང་ཟག་དང་ཆོས་བདེན་པའི་དངོས་པོས་མི་སྟོང་པ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་ན། དེ་ལ་ལྟོས་པའི་ཆོས་གང་ཟག་དང་། ཆོས་བདེན་པའི་དངོས་པོས་སྟོང་པ་ཡང་ཡོད་པར་ག་ལ་འགྱུར་ཏེ་རྨི་ལམ་གྱི་སྐྱེས་བུ་མི་བདེན་པས་དེ་ཤི་བ་མི་བདེན་པ་བཞིན་ནོ། །གཉིས་པ་ནི། དེ་ལྟ་ན་ཐུབ་པས་མདོ་ལས་གཞན་མུ་སྟེགས་སྨྲ་བ་དང་ཐུན་མོང་མ་ཡིན་པ་རྣམ་པར་ཐར་པའི་སྒོ་གསུམ་གསུངས་པ་ཚུལ་འདིས་བསལ་བས་ལུང་དང་འགལ་ཞིང་། དེ་ལྟར་ལུང་དང་རིགས་པས་གྲུབ་པའི་ཆོས་ཉིད་སྟོང་པ་ཉིད་ལ་སྐུར་བས་ལོག་པར་ལྟ་བར་འགྱུར་རོ་ཞེ་ན། མ་ཡིན་ཏེ་རྒྱལ་བའི་ཡུམ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཞེས་པའི་ཚུལ་གྱིས་ཟབ་མོའི་མདོ་ལས་གསུངས་པའི་སྟོང་པ་ཉིད་ཀྱི་དོན་ནི་སྟོང་མི་སྟོང་ལ་སོགས་པ་དགག་བྱ་དང་བཀག་པའི་སྤྲོས་པའམ་ཁས་ལེན་ཐམས་ཅད་དང་བྲལ་བ་ཡིན་གྱི། ཁྱོད་ཀྱིས་བཟུང་བའི་གང་ཟག་དང་ཆོས་ཀྱི་བདག་བཀག་ཆོས་ཙམ་དུ་གནས་པ་བཀག་པ་སྐྱེ་མེད་དམ་སྟོང་ཉིད་མ་ཡིན་དགག་ནི་ཁོ་བོས་བཀག་ཀྱང་མདོའི་དགོངས་པ་མ་ཡིན་པའི་ཕྱིར་རོ། །འདི་ལྟར་སྤང་བྱའི་དགྲ་དང་ཡོན་ཏན་བསྒོས་སྐལ་ལས་རྒྱལ་བ་སྒྲིབ་པ་གཉིས་བག་ཆགས་དང་བཅས་པ་དྲུངས་ནས་འབྱིན་པར་མཛད་པ་སངས་རྒྱས་བཅོམ་ལྡན་འདས་རྣམས་ཀྱིས་འཕགས་པ་དཀོན་མཆོག་བརྩེགས་པ་ལས། འོད་སྲུངས་ལྟ་བར་གྱུར་བ་ཐམས་ཅད་ལས་ངེས་པར་འབྱུང་བ་ནི་སྟོང་པ་ཉིད་ཁོ་ན་ཡིན་ལ་ཞེས་དང་། རྒྱལ་བའི་ཡུམ་ལས། གཟུགས་སྟོང་པའམ་མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་ཀྱི་ཤེས་རབ་ཕ་རོལ་ཕྱིན་པ་ལ་མི་སྤྱོད་དོ། །འོན་ཀྱང་ཅི་ལ་ཡང་མི་སྤྱོད་ན་ཤེས་རབ་ཕ་རོལ་ཕྱིན་པ་ལ་སྤྱོད་དོ་ཞེས་སྟོང་པ་ཉིད་ཡོད་མེད་ལ་སོགས་པ་ཆོས་འགའ་ཞིག་ཏུ་ལྟ་བ་ཀུན་ངེས་པར་འབྱིན་པར་གསུངས་སོ། །དེ་ལ་གང་ཟག་མི་མཁས་པ་གང་དག་སྟོང་པ་ཉིད་ཅེས་པ་བཀག་ཆོས་ཀྱི་མཚན་མའམ་ཡོངས་གཅོད་དུ་ལྟ་བ་དེ་དག་ཉེས་པ་ཐམས་ཅད་ཀྱི་རྩ་བ་ཡོད་མེད་ལ་སོགས་པར་ལྟ་བ་ཐམས་ཅད་བྲལ་བའམ་དེ་དང་བྲལ་བའི་སྒོ་ནས་སྲིད་པ་ལས་ཐར་བའམ། སྲིད་ཞི་གཉི་གར་མི་གནས་པའི་མྱ་ངན་ལས་འདས་པ་བསྒྲུབ་ཏུ་མེད་པར་མདོ་ལས་གསུངས་ཏེ། ཇི་སྐད་དུ་འཕགས་པ་དཀོན་མཆོག་བརྩེགས་པ་ལས། འོད་སྲུངས་གང་དག་སྟོང་པ་ཉིད་དུ་དམིགས་པས་སྟོང་པ་ཉིད་ལ་རྟོག་པ་དེ་དག་ནི་ངས་གསུང་རབ་འདི་ལས་ཉམས་རབ་ཏུ་ཉམས་ཞེས་བཤད་དོ། །གང་ཟག་ཏུ་ལྟ་བ་རི་རབ་ཙམ་ལ་གནས་པ་ནི་སླའི་མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། ལྟ་བར་གྱུར་པ་ཐམས་ཅད་ལས་འབྱུང་བ་ནི་སྟོང་པ་ཉིད་ཡིན་ན་སྟོང་པ་ཉིད་ཁོ་ནར་ལྟ་བ་ནི་གསོར་མི་རུང་ངོ་ཞེས་ངས་བཤད་དོ་ཞེས་ནད་སེལ་བའི་སྨན་མ་ཞུ་ནས་ན་བའི་མི་དེ་ནད་ལས་མི་ཐར་བའི་དཔེས་གསུངས་ཏེ། ཉེས་པའི་རྩ་བ་ལྟ་བ་ཐམས་ཅད་མ་སྤངས་པར་ནི་ཐར་པ་ཙམ་མམ། མི་གནས་པའི་མྱ་ངན་ལས་འདས་པ་མི་འཐོབ་ལ། དེ་སྤོང་བའི་གཉེན་པོ་སྟོང་པ་ཉིད་ལ་མཚན་མར་ལྟ་བའི་ཕྱིར་ཏེ། ཇི་ལྟར་ཟོད་མེད་དོ་ཞེས་སྨྲས་པ་ལ། ཀྱེ་མེད་པ་ཞེས་བྱ་བའི་ཟོད་དེ་བདག་ལ་བྱིན་ཅིག་ཅེས་དགག་བྱ་ཟོད་འགོག་པའི་ཚིག་བཀག་པ་ཟོད་དུ་བསྒྲུབ་པར་གོ་བ་ལ་ཟོད་མེད་པ་འཛིན་དུ་གཞུག་པའི་ཐབས་མི་སྲིད་པ་བཞིན་ནོ། །དོན་འདི་ཉིད་སློབ་དཔོན་ཉིད་ཀྱིས། ཀུན་རྟོག་ཐམས་ཅད་གཞོམ་པའི་ཕྱིར། །སྟོང་ཉིད་བདུད་རྩི་བསྟན་པར་མཛད། །གང་ཞིག་དེ་ལའང་འཛིན་ཡོད་པ། །དེ་ནི་ཁྱོད་ཀྱིས་སྨད་པར་མཛད། །ཅེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་བ་འཐད་པའི་རྒྱན་ལས་འདུ་བྱེད་བརྟག་པ་སྟེ། རབ་ཏུ་བྱེད་པ་བཅུ་གསུམ་པའི་རྣམ་པར་བཤད་པའོ།།  །།ཕྲད་པ་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། ཏིང་ངེ་འཛིན་གྱི་རྒྱལ་པོ་ལས། མིག་དང་གཟུགས་ལ་བརྟེན་ནས་ནི། །མིག་གི་རྣམ་ཤེས་འདིར་སྐྱེ་ཡང་། །མིག་ནི་གཟུགས་ལ་བརྟེན་མ་ཡིན། །མིག་ནི་གཟུགས་ལ་འཕོ་བ་མེད། །བདག་མེད་མི་སྡུག་ཆོས་འདི་དག །སླར་ཡང་བདག་དང་སྡུག་ཅེས་བཏགས། །མེད་ལ་ལོག་པར་བཏགས་པ་སྟེ། །དེ་ལས་མིག་གི་རྣམ་ཤེས་འབྱུང་། །ཞེས་དབང་པོ་དང་དོན་དང་རྣམ་པར་ཤེས་པ་ལ་སོགས་པ་ལ་ཕྲད་པ་རང་བཞིན་པ་མེད་པར་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། འདུ་བྱེད་བརྟག་པར་དངོས་པོའི་རང་བཞིན་བཀག་མོད་ཀྱི་དེ་ཡོད་པ་ཉིད་དེ། མདོ་ལས། མིག་དང་གཟུགས་ལ་བརྟེན་ནས་མིག་གི་རྣམ་པར་ཤེས་པ་འབྱུང་ངོ་ཞེས་དང་། གསུམ་འདུས་པ་ལས་རེག་པའོ། །རེག་པ་དང་ལྷན་ཅིག་འབྱུང་བ་ནི་ཚོར་བའོ། །ཞེས་དང་། ཚོར་བ་དང་འདུ་ཤེས་ཞེས་བྱ་བའི་ཆོས་འདི་གཉིས་ནི་ཕྲད་པ་ཡིན་གྱི་མ་ཕྲད་པ་ནི་མ་ཡིན་ནོ་ཞེས་གསུངས་པས་འདུ་བྱེད་རྣམས་ལ་ཕྲད་པ་ཡོད་པའི་ཕྱིར་རོ། །འདིར་གང་མེད་པ་ལ་ནི་ཕྲད་པ་མི་རུང་སྟེ་མོ་གཤམ་གྱི་བུ་དང་བུ་མོ་བཞིན་ནོ་སྙམ་པ་ལ། ལུང་དེ་དག་དྲང་དོན་ཡིན་པས་ཕྲད་པ་རང་བཞིན་དུ་མེད་པར་བསྟན་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཞུང་བཤད་པ་ལ་གསུམ་སྟེ། འདུ་བྱེད་རྣམས་ལ་ཕྲད་པ་མེད་པའི་དམ་བཅའ་བསྟན་པ་དང་། འཐད་པས་བཤད་པ་དང་། སྐབས་དོན་བསྡུ་བའོ། །དང་པོ་ནི། བལྟ་བྱ་གཟུགས་དང་ལྟ་བའི་བྱེད་པ་མིག་གི་དབང་པོ་དང་ལྟ་བ་པོ་མིག་གི་རྣམ་པར་ཤེས་པ་གསུམ་པོ་དེ་དག་གཉིས་གཉིས་ཏེ་མིག་དང་གཟུགས་སམ། མིག་དང་རྣམ་པར་ཤེས་པའམ། རྣམ་པར་ཤེས་པ་དང་གཟུགས་ལ་ཕན་ཚུན་ཕྲད་པ་ཡོད་པ་མ་ཡིན་ཞིང་། གསུམ་པོ་ཐམས་ཅད་ཀྱང་ནི་ཅིག་ཅར་ཕན་ཚུན་དུ་ཕྲད་པར་འགྱུར་བ་ཡོད་པ་མ་ཡིན་ནོ། །དེ་བཞིན་ཏུ་འདོད་ཆགས་དང་དེའི་རྟེན་གཙོ་བོ་རྣམ་ཤེས་ཆགས་པ་དང་ཆགས་པར་བྱ་བ་ཡུལ་ཡིད་དུ་འོང་བའང་གཉིས་གཉིས་དང་ཐམས་ཅད་ཕན་ཚུན་དུ་ཕྲད་པ་མེད་པར་བལྟ་བར་བྱ་ལ། ཉོན་མོངས་པ་ལྷག་མ་ཞེ་སྡང་དང་གཏི་མུག་གི་ཆོས་རྣམས་དང་སྐྱེ་མཆེད་ཀྱི་ལྷག་མ་རྣ་བ་ལ་སོགས་པ་ལྔ་པོ་ལའང་ཞེ་སྡང་དང་སྡང་བ་དང་སྡང་བྱ་དང་། མཉན་བྱ་དང་ཉན་པ་དང་ཉན་པ་པོ་ལ་སོགས་པ་རྣམ་པ་གསུམ་དུ་ཕྱེ་ལ་དེ་དག་གཉིས་གཉིས་ལན་གསུམ་དང་ཐམས་ཅད་ཅིག་ཅར་ཏེ་ཚུལ་བཞི་བཞིས་ཕྲད་པ་མེད་པར་ཤེས་པར་བྱའོ། །གཉིས་པ་ལ་གཞན་དུ་མ་གྲུབ་པས་ཕྲད་པ་མེད་པ་དང་། དེ་ཉིད་དང་གཞན་ལ་ཕྲད་པ་མི་འཐད་པ་གཉིས་ལས། དང་པོ་ལ་གསུམ་སྟེ། ལྡོག་ཁྱབ་བསྟན་པས་རྟགས་དགོད་པ་དང་། དེ་ཆོས་ཐམས་ཅད་ལ་སྦྱར་བ་དང་། རྟགས་བསྒྲུབ་པའོ། །དང་པོ་ནི། གཞན་དང་གཞན་དུ་ཕྲད་གྱུར་ན་སྟེ་ཕྲད་པ་ལ་རྫས་གཞན་གྱིས་ཁྱབ་པ་ལས། གང་གི་ཕྱིར་བལྟ་བྱ་དང་ལྟ་བ་དང་ལྟ་བ་པོ་ལ་སོགས་པ་དེ་དག་རྣམས་ལ་ཁྱབ་བྱེད་རྫས་གཞན་དུ་གྲུབ་པ་དེ་ཡོད་པ་མ་ཡིན་པ་དེའི་ཕྱིར་ཁྱབ་བྱ་ཕྲད་པར་མི་འགྱུར་རོ་ཞེས་སོ། །གཉིས་པ་ནི། དེ་ལྟར་བལྟ་བྱ་དང་ལྟ་བ་ལ་སོགས་པ་རྒྱུ་འབྲས་སམ་ཕན་ཚུན་ལྟོས་པའི་ཆོས་རྣམས་འབའ་ཞིག་ལ་གཞན་ཉིད་མེད་པས་ཕྲད་པ་མེད་པར་མ་ཟད་ཀྱི། དཔྱད་ན་བུམ་པ་ལ་སོགས་པའི་དངོས་པོ་གང་སྣམ་བུ་ལ་སོགས་པ་གང་དང་ཡང་ལྷན་ཅིག་ཏུ་རྫས་གཞན་པ་ཉིད་དུ་མི་འཐད་པས་དེ་དག་ཐམས་ཅད་ལ་ཕྲད་པ་མེད་དོ་ཞེས་པའོ། །གསུམ་པ་ལ་ལྟོས་པས་གཞན་དུ་མི་འཐད་པ་དང་། གཞན་ཉིད་ཀྱི་སྤྱི་མ་གྲུབ་པ་དང་། དེས་གྲུབ་པའི་དོན་བསྡུ་བ་གསུམ་ལས། དང་པོ་ནི། འཇིག་རྟེན་ན་གཞན་བུམ་པ་ལ་སོགས་པ་ནི་སྣམ་བུ་ལ་སོགས་པ་གཞན་ལ་བརྟེན་ཏེ་གཞན་གྱི་ཐ་སྙད་དུ་འཇོག་ཅིང་། ལྟོས་ས་སྣམ་བུ་ལ་སོགས་པ་མེད་ན་གཞན་དེ་མེད་པར་གཞན་བུམ་པ་ལ་སོགས་པ་གཞན་གྱི་ཐ་སྙད་དུ་གྲུབ་པར་མི་འགྱུར་བར་མཐོང་ཞིང་གྲགས་པ་ཡིན་ནོ། །དེའི་ཕྱིར་སྣམ་བུ་ལས་གཞན་དུ་འདོད་པའི་བུམ་པ་ནི་སྣམ་བུ་ལས་གཞན་དུ་མི་འཐད་དེ་སྣམ་བུ་ལ་ལྟོས་པའི་ཕྱིར་ཞེས་པའི་རྟགས་དོན་གྱིས་གནས་ལ། དེའི་ཁྱབ་པ་ནི་གང་ལ་བརྟེན་ཏེ་གཞན་གང་ཡིན་པ་དེ་ནི་དེ་ལས་ཡང་དག་པར་རམ་རང་བཞིན་གྱིས་གཞན་དུ་མི་འཐད་དེ་ཕན་ཚུན་ལྟོས་པའི་ས་བོན་དང་མྱུ་གུའམ། རིང་པོ་དང་ཐུང་ངུ་གཞན་དུ་མ་གྲུབ་པ་བཞིན་ནོ་ཞེས་པའོ། །གལ་ཏེ་གཞན་སྣམ་བུ་ལ་སོགས་པ་ལ་མ་ལྟོས་པར་བུམ་པ་གཞན་དུ་མ་གྲུབ་ཀྱང་དེ་ལ་ལྟོས་ནས་ཡང་དག་པར་རམ་གཞན་རང་བཞིན་པར་གྱུར་ན་ཉེས་པ་ཅི་ཡོད་སྙམ་ན། གལ་ཏེ་དེ་ལྟར་གཞན་བུམ་པ་ནི་གཞན་སྣམ་བུ་ལས་རང་བཞིན་གྱིས་གཞན་དུ་གྲུབ་ན་ལྟོས་པ་དོན་མེད་པས་དེའི་ཚེ་བུམ་པའི་གཞན་དེ་ཆོས་ཅན། སྣམ་བུ་ལ་སོགས་པའི་གཞན་མེད་པར་ཡང་གཞན་དུ་འགྱུར་ཏེ། རང་བཞིན་གྱིས་གཞན་དུ་གྲུབ་པའི་ཕྱིར། བུམ་པའི་རང་གི་ངོ་བོ་སྣམ་བུ་ལ་མི་ལྟོས་པས་དེ་མེད་པར་འབྱུང་བ་བཞིན་ནོ། །འདོད་པར་མི་ནུས་ཏེ་སྣམ་བུ་ལ་སོགས་པའི་གཞན་མེད་པར་ནི་བུམ་པ་གཞན་དུ་འགྱུར་བའམ་གྲུབ་པ་ཡོད་པ་མིན་པར་འཇིག་རྟེན་ན་མཐོང་བ་དེའི་ཕྱིར་ན་རང་བཞིན་གྱིས་གཞན་དུ་གྲུབ་པ་མེད་དོ། །གཉིས་པ་ནི། གལ་ཏེ་གཞན་གྱི་སྡེ་པ་དག་དངོས་པོ་གཞན་ལ་ལྟོས་ནས་གཞན་གྱི་ཐ་སྙད་དུ་འཇོག་པ་མ་ཡིན་གྱི་གཞན་ཉིད་ཅེས་པའི་སྤྱི་དང་འབྲེལ་པས་གཞན་གྱི་ཐ་སྙད་དུ་འཇོག་པ་ཡིན་ནོ་ཞེ་ན། གཞན་ཉིད་ཀྱི་སྤྱི་ཡོད་ན་དེ་ལྟར་འགྱུར་བ་ཞིག་ན་དེ་ཉིད་མ་གྲུབ་སྟེ་འདི་ལྟར་གཞན་ཉིད་ཀྱི་སྤྱི་དེ་གསལ་བ་གཞན་དུ་གྲུབ་པ་ལ་ཡོད་པ་མ་ཡིན་ཏེ་དེ་ནི་གསལ་བ་གཞན་གྱི་ཐ་སྙད་དུ་གྲུབ་པར་བྱ་བའི་ཕྱིར་རྟོག་པ་ཡིན་པས་དེ་ལ་གཞན་ཉིད་ཀྱི་སྤྱི་དོན་མེད་པའི་ཕྱིར་རོ། །གསལ་བ་གཞན་མ་ཡིན་པ་ལ་ཡང་གཞན་ཉིད་ཀྱི་སྤྱི་ཡོད་པ་མ་ཡིན་ཏེ་དེ་དང་འགལ་བ་གཅིག་ཉིད་ཀྱི་སྤྱི་ཡོད་པའི་ཕྱིར་རོ། །གསལ་བ་གཞན་ཡིན་མ་ཡིན་དངོས་འགལ་ཡིན་པས་དེ་གཉིས་ལ་ཕུང་གསུམ་པ་མི་སྲིད་པའི་ཕྱིར་དེ་ལའང་མེད་པས་གཞན་ཉིད་ཀྱི་སྤྱི་མི་སྲིད་དོ། །གསུམ་པ་ནི། དེ་ལྟར་གསལ་བ་གཞན་དུ་འཇོག་པའི་རྒྱུ་མཚན་གཞན་ཉིད་ཀྱི་སྤྱི་ཡོད་པ་མ་ཡིན་ན་གསལ་བ་གཞན་ནམ་གཞན་མ་ཡིན་པ་དེ་ཉིད་ཀྱང་ཡོད་པ་མ་ཡིན་ནོ་ཞེས་པའོ། །དེ་ལྟར་གཞན་མེད་པས་ཕྲད་པ་བཀག་ནས། གཉིས་པ་དེ་ཉིད་དང་གཞན་ལ་ཕྲད་པ་མི་འཐད་པས་དགག་པ་ནི། གཞན་ཡང་ཆོས་རྣམས་ལ་ཕྲད་པ་རང་བཞིན་པ་ཡོད་ན་ངོ་བོ་གཅིག་པའམ་གཞན་པ་ཞིག་ལ་རྟོག་གྲང་། དང་པོ་ལྟར་ན། དེ་ཉིད་དེ་དང་ཕྲད་པ་མེད་དེ་ཕྲད་བྱ་ཕྲད་བྱེད་གཉིས་མེད་པའི་ཕྱིར་རོ། །གཉིས་པ་ལྟར་ན། གཞན་དང་གཞན་ཡང་ཕྲད་པར་མི་འགྱུར་ཏེ་དངོས་པོ་ཐ་དད་ན་ཡུལ་དུས་གཅིག་ཏུ་མི་རུང་བར་བཤད་ཟིན་ཏོ། །གསུམ་པ་སྐབས་དོན་བསྡུ་བ་ནི། དེའི་ཕྱིར་ཕྲད་པའི་བྱ་བ་བྱེད་བཞིན་པ་དང་བྱ་བ་རྫོགས་པ་ཕྲད་པ་དང་བྱ་བ་ལ་རང་དབང་དུ་གྱུར་པ་ཕྲད་པ་པོ་ཡང་ཡོད་པ་མ་ཡིན་ནོ་ཞེས་པའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། ཕྲད་པ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་བཅུ་བཞི་པའི་རྣམ་པར་བཤད་པའོ།།  །།རང་བཞིན་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། ལང་ཀར་གཤེགས་པ་ལས། ཇི་ལྟར་རབ་རིབ་ཅན་དག་གིས། །སྐྲ་ཤད་ལོག་པར་འཛིན་པ་ལྟར། །དེ་བཞིན་དངོས་པོར་རྟོག་པ་འདི། །བྱིས་པས་ལོག་པར་རྣམ་པར་བཏགས། །རང་བཞིན་མེད་ཅིང་རྣམ་རིག་མེད། །ཀུན་གཞི་མེད་ཅིང་དངོས་མེད་ལ། །བྱིས་པ་ངན་པ་རྟོག་གེ་པ། །རོ་དང་འདྲ་བས་འདི་དག་བཏགས། །ཞེས་དང་། རྒྱལ་བའི་ཡུམ་ལས། དངོས་པོ་སྟོང་པ་ཉིད་དང་། དངོས་པོ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། གཞན་གྱི་དངོས་པོ་སྟོང་པ་ཉིད་ཅེས་མདོར་བསྡུས་ནས་སྟོང་པ་ཉིད་བཞིར་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་དངོས་པོའི་རང་བཞིན་གྱི་ངོ་བོ་དང་དེའི་སྒྲུབ་བྱེད་ཕྲད་པ་བཀག་པ་དེ་ལྟ་ན་ཡང་། མྱུ་གུ་དང་འདུ་བྱེད་ལ་སོགས་པ་ཕྱི་ནང་གི་དངོས་པོ་རྣམས་ནི་རང་བཞིན་དུ་ཡོད་པ་ཉིད་དེ་ས་བོན་དང་མ་རིག་པ་ལ་སོགས་པའི་རྒྱུ་རྐྱེན་ལ་བརྟེན་ནས་འབྱུང་བའི་ཕྱིར་རོ་སྙམ་ན། དེ་ཁོ་ན་ཉིད་དུ་རྟགས་མ་གྲུབ་ལ་ཐ་སྙད་དུ་རྒྱུ་རྐྱེན་ལ་བརྟེན་ནས་འབྱུང་བ་ཉིད་ཀྱིས་སྒྱུ་མ་ལྟར་རང་བཞིན་མེད་པ་ཡིན་ནོ་ཞེས་བསྟན་པའི་ཕྱིར་རབ་ཏུ་བྱེད་པ་འདི་བཀོད་པ་ཡིན་ནོ། །གཉིས་པ་གཞུང་བཤད་པ་ལ་གསུམ་སྟེ། མཐའ་བཞིའི་སྤྲོས་པ་དགག་པ་དང་། བཀག་པའི་དོན་དུ་ལྟ་བ་སྨད་པ་དང་། དབུ་མ་ལ་བློ་སྦྱར་བར་གདམས་པའོ། །དང་པོ་ལའང་རང་བཞིན་གཞན་དངོས་དགག་པ་དང་། དངོས་པོ་དངོས་མེད་དགག་པ་གཉིས་ལས། དང་པོ་ལའང་གཉིས་ལས། རེ་ཞིག་རང་བཞིན་དགག་པ་ལ་གཉིས་ཏེ། བརྟེན་ནས་འབྱུང་བས་དང་། གཞན་དུ་འགྱུར་བས་དགག་པའོ། །དང་པོ་ཕྱི་ནང་གི་དངོས་པོ་རྣམས་རང་བཞིན་མེད་དེ་བརྟེན་ནས་འབྱུང་བའི་ཕྱིར་སྒྱུ་མ་བཞིན་ནོ་ཞེས་པའི་ཁྱབ་པ་རང་བཞིན་རྟེན་འབྱུང་དུ་མི་རུང་བར་སྟོན་པ་ལ་གཉིས་ལས། རེ་ཞིག་རང་བཞིན་རྒྱུ་རྐྱེན་ལས་འབྱུང་བ་དོན་མེད་པ་ནི། བྱེ་བྲག་ཏུ་སྨྲ་བ་དག་མ་འོངས་པ་ན་ཡོད་པའི་རང་བཞིན་རྒྱུ་རྐྱེན་ལ་བརྟེན་ནས་ད་ལྟར་དུ་འབྱུང་བར་སྨྲ་བ་ལ་མ་འོངས་པ་ན་ཡོད་པའི་རང་བཞིན་ནི་རྒྱུ་དང་རྐྱེན་ལས་འབྱུང་བར་རིགས་པ་མ་ཡིན་ཏེ་གྲུབ་ཟིན་པའི་ཕྱིར་ད་ལྟ་བའི་དངོས་པོ་བཞིན་ནོ་ཞེས་པའོ། །གཉིས་པ་རང་བཞིན་རྒྱུ་རྐྱེན་ལས་འབྱུང་བར་འགལ་བ་ནི། ཡང་མདོ་སྡེ་པ་དང་སེམས་ཙམ་པ་དག་སྔར་མ་གྲུབ་པ་ཕྱིས་རྒྱུ་རྐྱེན་ལ་བརྟེན་ནས་རང་བཞིན་དུ་འབྱུང་བས་ཉེས་པ་དེར་མི་འགྱུར་རོ་སྙམ་ན། དེ་ལ་ཧ་ཅང་ཐལ་བ་དགོད་པ་དང་། འདོད་པ་ལ་གནོད་པ་བརྗོད་པ་དང་། ཐ་སྙད་དུ་རང་གི་ལུགས་བརྗོད་པ་གསུམ་ལས། དང་པོ་ནི། ཁྱོད་འདོད་པའི་རང་བཞིན་ནི་བྱས་པ་ཅན་དུ་འགྱུར་ཏེ་རྒྱུ་དང་རྐྱེན་ལས་ཕྱུང་བའི་ཕྱིར་བུམ་པ་བཞིན་ཅེས་པའོ། །གཉིས་པ་ནི། དེ་ལྟར་འདོད་པ་ཡིན་ནོ་སྙམ་ན། རང་བཞིན་བྱས་པ་ཅན་ཞེས་བྱར། །ཇི་ལྟ་བུར་ན་རུང་བར་འགྱུར་ཏེ་འཇིག་རྟེན་ན་རང་གི་ངོ་བོ་ནི་རང་བཞིན་ནོ་ཞེས་མེའི་ཚ་བ་ལྟར་དེའི་ངོ་བོ་མི་འདོར་ཞིང་དེ་བདག་གིར་བྱེད་པས་དེ་ལ་མི་འཁྲུལ་བ་ལ་རང་བཞིན་ཞེས་བརྗོད་ལ། དེ་ལ་ནི་མེའི་ཚ་བ་དང་ཆུའི་གཤེར་བ་ལྟར་རྒྱུ་རྐྱེན་གཞན་དང་ཕྲད་པས་མ་བསྐྱེད་ཅིང་མ་བཅོས་པར་དགོས་ཏེ་དེ་ལྟ་མ་ཡིན་ན་ཆུའི་ཚ་བའམ་སའི་གཤེར་བ་ལྟར་རྒྱུ་རྐྱེན་གཞན་དང་ཕྲད་པས་བསྐྱེད་པ་ནི་དེ་མི་འདོར་ཞིང་བདག་གི་བྱེད་པ་དང་མི་འཁྲུལ་བར་མི་རུང་བས་རང་བཞིན་དུ་མི་འཐད་པའི་ཕྱིར་རོ། །དེ་ལྟ་ཡིན་དང་ཚ་བ་ཉིད་ཀྱང་མེའི་རང་བཞིན་དུ་མི་རུང་སྟེ། ཆུའི་ཚ་བ་ལྟར་རྒྱུ་རྐྱེན་གྱིས་བྱས་པའི་ཕྱིར་རོ། །མ་གྲུབ་པ་མ་ཡིན་ཏེ་མེ་གཙུབ་ཤིང་ལ་སོགས་པས་བསྐྱེད་ཅིང་མེ་ལས་ངོ་བོ་གཞན་པའི་ཚ་བ་མེད་པའི་ཕྱིར་དང་། མེ་དང་ཚ་བ་རྒྱུ་རྐྱེན་གྱིས་བསྐྱེད་ཀྱང་ཆུའི་ཚ་བ་ལྟར་མེ་ཚ་བར་རྒྱུ་རྐྱེན་གཞན་དང་ཕྲད་པས་བསྐྱེད་པ་མ་ཡིན་ནོ་ཞེས་ཀྱང་བརྗོད་པར་མི་ནུས་ཏེ། མེ་ཚ་བར་གཙུབ་ཤིང་ལ་སོགས་པ་ཉིད་ཀྱིས་བསྐྱེད་པའི་ཕྱིར་རོ། །མེའི་རང་བཞིན་ཚ་བའོ་ཞེས་འཇིག་རྟེན་ལ་གྲགས་པས་ཀྱང་མི་གནོད་དེ། དེ་ལ་མ་གྲགས་པར་ནི་མི་སྨྲའི་དེ་ཁོ་ན་ཉིད་ཀྱི་རང་བཞིན་དུ་མི་རིགས་པར་སྨྲ་བ་ཡིན་ལ་འཇིག་རྟེན་དེ་ཁོ་ནའི་དོན་ལ་ཚད་མ་མ་ཡིན་པའི་ཕྱིར་རོ། །གསུམ་པ་ནི། ཚ་བ་ལ་སོགས་པ་ཇི་ལྟར་སྣང་བ་འདི་མེ་ལ་སོགས་པ་དངོས་པོ་རྣམས་ཀྱི་དེ་ཁོ་ནའི་རང་བཞིན་མ་ཡིན་གྱི་གཟུགས་བརྙན་ལ་སོགས་པ་ལྟར་འཁྲུལ་བའི་ངོ་ན་དེ་ལྟར་སྣང་བའི་ངོ་བོ་བརྫུན་པ་ཡིན་ན། འོ་ན་དངོས་པོ་རྣམས་ཀྱི་དེ་ཁོ་ནའི་རང་བཞིན་ཇི་ལྟ་བུ་ཞིག་ཡིན་ཅེ་ན། མདོ་ལས། ཡི་གེ་མེད་པའི་ཆོས་རྣམས་ལ། །ཉན་པ་གང་ཡིན་སྟོན་པ་གང་། །སྒྲོ་བཏགས་པ་ལས་ཡི་གེ་མེད། །དེ་ནི་ཉན་ཅིང་སྟོན་པའང་ཡིན། །ཞེས་གསུངས་པའི་ཚུལ་གྱིས་ཆོས་རྣམས་ཀྱི་དེ་ཁོ་ན་ཉིད་སྒྲ་བློའི་ཡུལ་དུ་མ་གྲུབ་པས་རང་གི་ངོ་བོས་བསྟན་པར་མི་ནུས་མོད་གདུལ་བྱ་རྣམས་ཀྱིས་དེའི་རང་བཞིན་ཕྱིན་ཅི་མ་ལོག་པ་སྤྲོས་པའི་མཚན་མ་ཅིར་ཡང་མི་གནས་པའི་ཚུལ་གྱིས་རྟོགས་པར་བྱ་བའི་ཕྱིར་ཐ་སྙད་དུ་སྒྲོ་བཏགས་ནས་སྟོན་པ་ནི་ཟག་པ་མེད་པའི་ཡེ་ཤེས་ཀྱི་ཡུལ་ཆོས་རྣམས་ཀྱི་དེ་ཁོ་ནའི་རང་བཞིན་དག་གི་མཚན་ཉིད་ནི་ངོ་བོ་རྒྱུ་རྐྱེན་གྱིས་བཅོས་མ་མིན་པ་དང་། ཐ་སྙད་རྣམ་འཇོག་ཆོས་གཞན་ལ་ལྟོས་པ་མེད་པ་དང་། གཞན་དུ་མི་འགྱུར་བ་སྟེ་ཆོས་གསུམ་དང་ལྡན་པ། དུས་གསུམ་ཆར་དུ་ཡང་དེ་ལ་མི་འཁྲུལ་བ་གཉུག་མའི་ངོ་བོ་ཡིན་ལ། དེའི་མཚན་གཞི་ནི་དེ་བཞིན་གཤེགས་པ་རྣམས་བྱོན་ཡང་རུང་མ་བྱོན་ཡང་རུང་སྟེ་ཆོས་རྣམས་ཀྱི་ཆོས་ཉིད་འདི་གནས་པ་ཁོ་ནའོ་ཞེས་གསུངས་པའི་ཚུལ་གྱིས་ཆོས་རྣམས་འཕགས་པའི་མཉམ་གཞག་མི་རྟོག་པའི་ཡེ་ཤེས་ཀྱི་དོན་དགག་སྒྲུབ་ལ་སོགས་པའི་སྤྲོས་པའི་མཚན་མ་གང་དུ་ཡང་གྲུབ་པ་མེད་པའི་རང་བཞིན་སྟོང་པ་ཉིད་ཡིན་ཏེ། ཆོས་རྣམས་ཀྱི་རང་བཞིན་ནི་མ་བྱས་ཤིང་རྣམ་པར་མ་བྱས་པ་སྟེ་འདི་ལྟར་ཉན་ཐོས་རྣམས་ཀྱིས་མ་བྱས་ཞེས་གསུངས་པའི་ཚུལ་གྱིས་ཆོས་རྣམས་གདོད་ནས་སྟོང་པ་ཉིད་དུ་གནས་པ་ཡིན་གྱི་ཆོས་གཞན་གྱིས་སྟོང་པ་ཉིད་དུ་བྱས་པ་མ་ཡིན་པ་དང་། གང་ཕྱིར་དངོས་པོ་ཐམས་ཅད་ནི། །ངོ་བོ་ཉིད་ཀྱིས་སྟོང་རིག་བྱ། །སྟོང་ཞེས་བྱ་བ་དེ་ཡང་སྟོང་། །འདི་ལྟར་མི་སྟོང་ཡོད་མ་ཡིན། །ཞེས་པའི་ཚུལ་གྱིས་ཆོས་ཐམས་ཅད་རང་རང་གི་རང་བཞིན་གྱིས་ཀྱང་སྟོང་པས་འདིས་སྟོང་གི་འདིས་མི་སྟོང་ཞེས་རྣམ་འཇོག་ཆོས་གཞན་ལ་མི་ལྟོས་པ་དང་། སྐད་ཅིག་གཉིས་པར་རམ་རྒྱུན་གྱི་མཐར་ཡང་སྟོང་ཉིད་ལས་གཞན་དུ་མི་འགྱུར་བས་ཇི་སྐད་བཤད་པའི་མཚན་ཉིད་གསུམ་དང་ལྡན་པའི་ཕྱིར་རོ། །དོན་དེ་ཉིད་ཀྱི་དབང་དུ་མཛད་ནས་རྒྱལ་བའི་ཡུམ་ལས། གཟུགས་ནི་གཟུགས་ཀྱིས་སྟོང་ངོ་། །དེ་ཅིའི་ཕྱིར་ཞེ་ན། དེའི་རང་བཞིན་དེ་ཡིན་པའི་ཕྱིར་རོ་ཞེས་དང་། སློབ་དཔོན་ཉིད་ཀྱིས་ཀྱང་། མེ་ཡི་རང་བཞིན་ཚ་བ་དང་། །བུ་རམ་རང་བཞིན་མངར་བ་ལྟར། །དེ་བཞིན་ཆོས་རྣམས་ཐམས་ཅད་ཀྱི། །རང་བཞིན་སྟོང་པ་ཉིད་དུ་འདོད། །ཅེས་གསུངས་པ་ཡིན་ནོ། །སྔར་ཆོས་རྣམས་ལ་རང་རང་གི་རང་བཞིན་མེད་པར་བསྟན་པ་དང་ཡང་མི་འགལ་ཏེ། ཆོས་རྣམས་དེ་ཁོ་ན་ཉིད་དུ་རང་བཞིན་ཅི་ཡང་གྲུབ་པ་མེད་པར་གནས་པ་ལ་དེ་དག་གི་རང་བཞིན་སྟོང་པ་ཉིད་ཡིན་ནོ་ཞེས་སྒྲོ་བཏགས་ནས་བསྟན་པར་ཟད་ཀྱི་དེ་ཡོད་མེད་ལ་སོགས་པ་ཤེས་བྱའི་ཆོས་སུ་གྲུབ་པར་ཁས་མ་བླངས་པའི་ཕྱིར་རོ། །གཞན་དུ་འགྱུར་བས་རང་བཞིན་དགག་པ་ལ་ཧ་ཅང་ཐལ་བ་དགོད་པ་དང་། དེའི་ཁྱབ་པ་བསྟན་པ་དང་། རང་བཞིན་བཀག་པ་ལ་སྐྱོན་སྤང་བ་གསུམ་ལས། དང་པོ་ནི། གཞན་ཡང་འོག་གི་གལ་ཏེ་མེའི་ཚ་བ་ལ་སོགས་པ་དངོས་པོ་རྣམས་རང་བཞིན་གྱིས་ཡོད་ན་དེ་ནི་དུས་ནམ་ཡང་མེད་པ་ཉིད་དུ་མི་འགྱུར་རོ་ཞེས་པའོ། །གཉིས་པ་ནི། ཁྱབ་པ་མ་གྲུབ་ཅེས་ཀྱང་བརྗོད་པར་མི་ནུས་ཏེ་གང་གི་ཕྱིར་ནམ་མཁའི་མི་སྒྲིབ་པ་ལྟར། རང་བཞིན་གཞན་དུ་འགྱུར་བ་ནི། །ནམ་ཡང་འཐད་པར་མི་འགྱུར་ཏེ། །གལ་ཏེ་གཞན་དུ་འགྱུར་ན་ཆུའི་ཚ་བའམ་མེའི་རྩེ་ལྔ་པ་ལྟར་སྔར་བཤད་པའི་རང་བཞིན་གྱི་དོན་དེ་མི་འདོར་ཞིང་བདག་གིར་བྱེད་པས་དེ་ལ་མི་འཁྲུལ་བ་ཉིད་མེད་པས་རང་བཞིན་དུ་མི་རུང་བར་དགོངས་པའོ། །འདོད་པར་ཡང་མི་ནུས་ཏེ་དངོས་པོ་རྣམས་ལ་མ་དཔྱད་པ་ཕ་རོལ་ལ་གྲགས་པ་མངོན་སུམ་རྗེས་དཔག་གིས་རྒྱུན་ཆད་པ་དང་རྫས་སྐད་ཅིག་གཉིས་པར་འགྱུར་བ་དམིགས་པས་སོ། །དེའི་ཕྱིར་སྒྱུ་མའི་སྐྱེས་བུ་ལྟར་རྣམ་པར་འགྱུར་བའི་ཆོས་ཅན་ཡིན་པས་དངོས་པོ་རྣམས་རང་བཞིན་མེད་དོ་ཞེས་ཤེས་པར་བྱའོ། །གསུམ་པ་ནི། གལ་ཏེ་དངོས་པོ་རྣམས་ལ་རང་བཞིན་འགའ་ཞིག་ཡོད་པ་མ་ཡིན་ན་ནམ་མཁའི་མེ་ཏོག་ལྟར་གཞན་དུ་འགྱུར་བ་གང་གི་ཡིན་ཏེ་གཞན་འགྱུར་ཉིད་མེད་པར་ཐལ་བ་ལས་དེ་ཡོད་པས་རང་བཞིན་ཡོད་དོ་ཞེ་ན། སྔར་བཀག་པས་གཞན་དུ་འགྱུར་བ་བདེན་པར་ཡོད་པ་མ་གྲུབ་ལ། རང་བཞིན་མེད་ཀྱང་སྒྱུ་མའི་སྐྱེས་བུ་ལྟར་གཞན་དུ་འགྱུར་བར་སྣང་བ་མི་འགལ་ལོ། །དེ་ལྟར་མ་ཡིན་ཏེ་ཁྱོད་ལྟར་དངོས་པོ་རྣམས་རང་བཞིན་དུ་ཡོད་པ་ཡིན་ན་ཡང་། ནམ་མཁའི་མི་སྒྲིབ་པ་ལྟར་གཞན་དུ་འགྱུར་བ་གང་གི་ཡིན་ཏེ་གཞན་དུ་འགྱུར་བར་མི་རིགས་པའི་ཕྱིར། གཞན་དུ་འགྱུར་བར་སྣང་བ་ལ་རང་བཞིན་མེད་པས་ཁྱབ་པས་དེས་རང་བཞིན་ཡོད་པར་དཔོག་པའི་རྟགས་འགལ་བ་ཡིན་ནོ། །གཉིས་པ་གཞན་དངོས་དགག་པ་ནི། གལ་ཏེ་དངོས་པོ་རྣམས་ལ་རང་བཞིན་མེད་ན་གཞན་བཞིན་ནམ་གཞན་གྱི་དངོས་པོ་ཡོད་དོ་སྙམ་ན། ཕྱི་ནང་གི་དངོས་པོ་རྣམས་ལ་སྔར་བཀག་པས་རང་བཞིན་ཡོད་པ་མ་ཡིན་པའི་ཕྱིར་ན་གཞན་གྱི་དངོས་པོ་ཡང་ག་ལ་ཡོད་དེ། དེའི་ཁྱབ་པ་ནི་ཚ་བ་ལྟ་བུའི་རང་བཞིན་འགའ་ཞིག་ཁོ་ན་ལ་གཤེར་བ་ལྟ་བུའི་རང་བཞིན་གཞན་འགའ་ཞིག་ལ་ལྟོས་ནས་གཞན་གྱི་དངོས་པོར་འཇོག་པ་ལྟར། རང་བཞིན་འགའ་ཞིག་ལས་གཞན་གྱི་དངོས་པོའང་ཡིན་ལ་དེ་ཉིད་ཀྱི་རང་བཞིན་ཡང་ཡིན་པ་ཞིག་ལ་ནི་གཞན་གྱི་དངོས་པོའི་རང་བཞིན་ཡིན་ཞེས་བརྗོད་པ་ཡིན་པས་དེ་ལ་ཡང་རང་བཞིན་གྱིས་ཁྱབ་དགོས་སོ། །གཉིས་པ་དངོས་པོ་དངོས་མེད་དགག་པ་ལའང་གཉིས་ལས། དང་པོ་རིགས་པས་དགག་པ་ལ་རེ་ཞིག་དངོས་པོ་དགག་པ་ནི། དེ་ལྟར་རང་བཞིན་གཞན་དངོས་བཀག་ཀྱང་དངོས་པོ་ཙམ་པོ་ནི་མ་བཀག་པས་ཡོད་དོ་སྙམ་ན། ཁྱབ་བྱེད་རང་བཞིན་དང་ནི་གཞན་དངོས་དག ཡོད་ན་ཁྱབ་བྱ་དངོས་པོ་ཙམ་པོའང་འགྲུབ་པར་འགྱུར་བ་ཞིག་ན། ཆོས་རྣམས་ལ་དེ་གཉིས་སྔར་བཀག་པས་མ་གྲུབ་པའི་ཕྱིར་ནམ་མཁའི་མེ་ཏོག་ལྟར་དངོས་པོ་ཙམ་པོའང་མེད་དོ་ཞེས་པའི་རྟགས་དོན་གྱིས་གནས་ལ། ཁྱབ་པ་དེ་ཉིད་གསལ་བར་འཆད་པ་ནི། རང་བཞིན་དང་ནི་གཞན་དངོས་དག །མ་གཏོགས་དངོས་པོ་ག་ལ་ཡོད། །ཅེས་པ་སྟེ། གཞི་དངོས་པོ་ལ་ཆོས་དེ་གཉིས་དངོས་འགལ་ཡིན་པའི་ཕྱིར་རོ་སྙམ་དུ་དགོངས་པའོ། །གཉིས་པ་དངོས་མེད་དགག་པ་ནི། དེ་ལྟར་དངོས་པོ་མ་གྲུབ་མོད་དངོས་མེད་ནི་མ་བཀག་པས་ཡོད་དོ་སྙམ་ན། གལ་ཏེ་ཕྱི་ནང་གི་ཆོས་རྣམས་ལ་དངོས་པོ་སྔར་བཀག་པས་མ་གྲུབ་པའི་ཕྱིར་ན་དངོས་མེད་ཀྱང་འགྲུབ་པར་མི་འགྱུར་རོ། །ཁྱབ་པ་མ་གྲུབ་ཅེས་ཀྱང་བརྗོད་པར་མི་ནུས་ཏེ་འཇིག་རྟེན་ན་སྐྱེ་བོ་དག་དགག་བྱ་དངོས་པོ་གཞན་དུ་གྱུར་པ་སྟེ་དེ་ཞིག་པའམ་བཀག་པ་ལ་དངོས་མེད་ཡིན་ཅེས་སྨྲ་བ་ཡིན་པས་བཀག་པའང་དགག་བྱ་ལ་ལྟོས་པ་ཡིན་ནོ་ཞེས་པའི་དོན་ཏོ། །གཉིས་པ་ངེས་དོན་གྱི་ལུང་གིས་དགག་པ་ནི། དེ་ལྟར་རང་བཞིན་གཞན་དངོས་དང་དངོས་པོ་དངོས་མེད་དུ་ལྟ་བ་རིགས་པ་དང་འགལ་བས་དེ་ཁོ་ན་ཉིད་ཇི་ལྟ་བ་བཞིན་འཇུག་པ་མིན་པའི་ཕྱིར་བཅོམ་ལྡན་འདས་དངོས་པོ་དང་དངོས་པོ་མེད་པའི་རང་བཞིན་ཇི་ལྟར་གནས་པ་བཞིན་ཕྱིན་ཅི་མ་ལོག་པར་མཁྱེན་པས་ཡིད་ཆེས་ཤིང་ཚད་མའི་སྐྱེས་བུར་གྱུར་པས་སྡེ་པ་ཀུན་གྱིས་ལུང་དུ་ཁས་ལེན་པའི་ཀ་ཏྱཱ་ཡ་ན་ཡི། གདམས་དག་ལས་ནི་ཀ་ཏྱཱ་ཡ་ན་གང་གི་ཕྱིར་འཇིག་རྟེན་འདི་ནི་ཕལ་ཆེར་ཡོད་པ་ཉིད་དང་མེད་པ་ཉིད་ལ་མངོན་པར་ཞེན་ཏེ། དེ་ན་སྐྱེ་བ་དང་རྒ་བ་དང་ན་བ་དང་འཆི་བ་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་དག་ལས་ཡོངས་སུ་གྲོལ་བར་མི་འགྱུར་ཞེས་ཡོད་པ་དང་མེད་པར་ལྟ་བ་གཉི་གའང་གདུལ་བྱའི་སྐྱེ་བོ་ཐར་པ་འདོད་པ་རྣམས་ལ་དགག་པར་མཛད་པ་ཡིན་ནོ། །དེ་ལྟར་མཐའ་བཞིའི་སྤྲོས་པ་བཀག་ནས། བཀག་པའི་མཐའ་བཞི་པོ་དེ་དག་ཏུ་ལྟ་བ་སྨད་པ་ནི་དེ་ལྟར་ལུང་དང་རིགས་པས་ཆོས་རྣམས་ཡང་དག་པར་རང་བཞིན་གཞན་དངོས་དང་དངོས་པོ་དངོས་མེད་ཀྱིས་སྟོང་པར་གྲུབ་བཞིན་ཏུ། རང་གི་སྡེ་པ་དངོས་པོར་སྨྲ་བ་གང་དག་མ་རིག་པའི་རབ་རིབ་ཀྱིས་བློའི་མིག་ཉམས་པས་ཕྱིན་ཅིག་ལོག་ཏུ་གཟུགས་གཟུགས་སུ་རུང་བ་དང་། ཚོར་བ་ཉམས་སུ་མྱོང་བ་དང་། རྣམ་པར་ཤེས་པ་ཡུལ་སོ་སོར་རིག་པ་ལ་སོགས་པའི་རང་བཞིན་དང་། གཟུགས་སེམས་སེམས་ལས་བྱུང་བ་གསུམ་གཞན་ཞེས་གཞན་དངོས་དང་དེ་གསུམ་ག་ད་ལྟར་བའམ། སེམས་དང་སེམས་བྱུང་ཙམ་དངོས་པོར་ཡོད་ཅེས་དང་། འདས་མ་འོངས་དང་རྣམ་པར་རིག་བྱེད་མ་ཡིན་པ་དང་། མི་ལྡན་པའི་འདུ་བྱེད་རྫས་སུ་མེད་ཅེས་སམ། གཟུང་འཛིན་གཉིས་དངོས་མེད་ཉིད་དུ་ལྟ་བ་དེ་དག་སངས་རྒྱས་ཀྱི་བསྟན་པ་ལ་སྔར་བཤད་པའི་རྟེན་འབྲེལ་གྱི་དེ་ཁོ་ན་ཉིད་ཇི་ལྟ་བ་བཞིན་ཕྱིན་ཅི་མ་ལོག་པར་མཐོང་བ་མ་ཡིན་ནོ་ཞེས་པའོ། །གསུམ་པ་མཐར་འཛིན་གྱི་ལྟ་བ་དོར་ཏེ་དབུ་མ་ལ་བློ་སྦྱར་བ་གདམས་པ་ནི། མཁས་པས་རང་གི་སྡེ་བ་དག་གི་ཡོད་པ་དང་མེད་པའི་ལྟ་བ་ལ། གནས་པར་མི་བྱའོ་ཞེས་བླངས་ཏེ་དེའི་འཐད་པ་ཤེས་བྱའི་གཤིས་ཡོད་མེད་གཉིས་དང་བྲལ་བར་གྲུབ་པ་ལ། ཡོད་ཅེས་བྱ་བ་ལྟ་བ་རྟག་པར་འཛིན་པ་དང་། མེད་ཅེས་བྱ་བར་འཛིན་པ་ཆད་པར་ལྟ་བར་ཐལ་བར་འགྱུར་ལ། དེ་གཉི་གའང་ཐུབ་པའི་གསུང་རབ་དང་འགལ་ཞིང་འཁོར་བ་དང་ངན་འགྲོའི་རྒྱུ་ཡིན་པས་དོན་མ་ཡིན་པ་ཆེན་པོ་བྱེད་པ་དེའི་ཕྱིར་ཞེས་དང་དེའི་ཡང་འཐད་པ་ཡོད་ཙམ་གྱིས་རྟག་པར་མི་འགྱུར་ཡང་ཁྱོད་ལྟར་ཕྱི་ནང་གི་དངོས་པོ་གང་ཞིག་རང་བཞིན་གྱིས་ཡོད་པ། དེ་ནི་དུས་ནམ་ཡང་མེད་པར་འགྱུར་བ་མིན་པས་རྟག་པར་ཐལ་བར་འགྱུར་ལ། མེད་ཙམ་གྱིས་ཆད་པར་མི་འགྱུར་ཡང་ཁྱོད་ལྟར་སྡུག་བསྔལ་རྒྱུ་བཅས་སྔོན་འཁོར་དུས་སུ་རང་བཞིན་དབྱུང་ནས་ད་ལྟར་ཏེ་ཕྱིས་མྱ་ངན་ལས་འདས་པའི་དུས་ན་མེད་ཅེས་པ། དེས་ན་ཆད་པར་ཐལ་བར་འགྱུར་རོ་ཞེས་པ་སྟེ། ཇི་སྐད་དུ་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཐེར་ཟུག་ཆོས་རྣམས་མྱ་ངན་འདའ་མི་འགྱུར། །མཁས་རྣམས་ནམ་ཡང་སྤྲོས་པ་མེད་མི་འགྱུར། །ཞེས་དང་། བཅོམ་ལྡན་འདས་གང་གིས་སྔར་འདོད་ཆགས་དང་ཞེ་སྡང་དང་གཏི་མུག་དག་དངོས་པོར་གཡར་གྱིས་བླངས་ནས་ཕྱིས་འདོད་ཆགས་དང་ཞེ་སྡང་དང་གཏི་མུག་དག་དངོས་པོར་ཡོད་པ་མ་ཡིན་ནོ་ཞེས་སྨྲ་བ་དེ་ནི་མེད་པ་པར་འགྱུར་ལགས་སོ་ཞེས་གསུངས་པ་ལྟ་བུའོ། །དེའི་ཕྱིར་དམ་པ་ཐར་པ་འདོད་པ་དག་གིས་ཇི་སྲིད་དུ་དངོས་པོ་དང་དངོས་པོ་མེད་པར་ལྟ་བ་གཉིས་ཀྱི་གླགས་ཡོད་པ་དེ་སྲིད་དུ་འཁོར་བ་ཡིན་ནོ་ཞེས་རྟོགས་པར་བྱས་ནས་ལྟ་བ་འདི་གཉིས་བསལ་ཏེ་དབུ་མའི་ལམ་ཇི་ལྟ་བ་བཞིན་ཏུ་བསྒོམ་པར་བྱའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། རང་བཞིན་བརྟག་པ་ཞེས་བྱ་བ་སྟེ། རབ་ཏུ་བྱེད་པ་བཅོ་ལྔ་པའི་རྣམ་པར་བཤད་པའོ།།  །།བཅིངས་ཐར་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། འཁོར་པ་ཡང་རྨི་ལམ་སྒྱུ་མ་ལྟ་བུ་མྱ་ངན་ལས་འདས་པ་ཡང་རྨི་ལམ་སྒྱུ་མ་ལྟ་བུ་ཞེས་དང་། ཏིང་ངེ་འཛིན་གྱི་རྒྱལ་པོ་ལས། མྱ་ངན་འདས་མེད་མྱང་འདས་སུ། །འཇིག་རྟེན་མགོན་གྱིས་བསྟན་པ་སྟེ། །མཁའ་ལ་མདུད་པ་བོར་བ་ནི། །ནམ་མཁའ་ཉིད་ཀྱིས་བཀྲོལ་བ་ཡིན། །ཞེས་པ་ལ་སོགས་པ་སྲིད་ཞི་རང་བཞིན་སྟོང་པ་ཉིད་དུ་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་དངོས་པོའི་རང་བཞིན་བཀག་ཀྱང་ཡོད་པ་ཉིད་དེ་འཁོར་བ་ཡོད་པའི་ཕྱིར་རོ། །གང་མེད་པ་ལ་འཁོར་བ་མི་རུང་སྟེ་མོ་གཤམ་གྱི་བུ་བཞིན་ནོ་སྙམ་པ་ལ། འཁོར་བ་ཉིད་རང་བཞིན་མེད་པར་བསྟན་པའི་ཕྱིར་འདི་བཀོད་པ་ཡིན་ནོ། །གཉིས་པ་གཞུང་གི་དོན་ལ་གསུམ་སྟེ། འཁོར་བ་དང་མྱ་ངན་ལས་འདས་པ་རང་བཞིན་དུ་དགག་པ་དང་། བཅིངས་པ་དང་ཐར་པ་དགག་པ་དང་། དེ་དག་བཀག་པ་ལ་འབྲས་བུ་ལ་འདུན་པ་དང་རྒྱུ་ལམ་ལ་སྦྱོར་བ་དོན་མེད་པར་ཐལ་བ་སྤང་བའོ། །དང་པོ་ལ་གཉིས་ལས། འཁོར་བ་དགག་པ་ལ་གཉིས་ཏེ། བླང་བྱ་ཕུང་པོ་དང་། ལེན་པ་པོའི་གང་ཟག་འཁོར་བ་དགག་པའོ། །དང་པོ་ནི། གལ་ཏེ་འཁོར་བ་རང་བཞིན་དུ་ཡོད་ན་ཉེ་བར་བླང་བྱ་ཕུང་པོའམ་ཉེ་བར་ལེན་པ་པོའི་གང་ཟག་འཁོར་གྲང་། དེ་ལ་གལ་ཏེ་རང་གི་སྡེ་བ་དག་བླང་བྱ་འདུ་བྱེད་ཕུང་པོ་འཁོར་རོ་ཞེ་ན། ཅི་སྐད་ཅིག་གཉིས་པར་མི་འཇིག་པའི་རྟག་པའམ། འཇིག་པའི་མི་རྟག་པ་ཞིག་འཁོར། དེ་ལ་དང་པོ་ལྟར་རྟག་པ་ཡིན་ན་མི་འཁོར་སྟེ་རྟག་པ་འགྱུར་བ་མེད་པ་ལ་འཁོར་བའི་བྱ་བ་གནས་སྐབས་སྔ་ཕྱི་གཏོང་ལེན་མི་རུང་བའི་ཕྱིར་རོ། །གནས་སྐབས་འགྱུར་ཡང་རང་བཞིན་རྟག་གོ་ཞེས་ཀྱང་བརྗོད་པར་མི་རུས་ཏེ། གནས་སྐབས་དུ་མ་ལས་ངོ་བོ་ཐ་དད་པའི་རང་བཞིན་མ་དམིགས་པའི་ཕྱིར་དང་། ངོ་བོ་དབྱེར་མེད་ཡིན་ན་ཡང་གནས་སྐབས་ལྟར་མི་རྟག་པ་དུ་མར་འགྱུར་བའི་ཕྱིར་རོ། །གཉིས་པ་ལྟར་འདུ་བྱེད་དེ་དག་སྐད་ཅིག་གཉིས་པར་འཇིག་པའི་མི་རྟག་པ་ཡིན་ན་ཡང་འཁོར་བར་མི་འགྱུར་ཏེ། སྔ་མ་ནས་འོང་བ་དང་ཕྱི་མར་འགྲོ་བ་མེད་པར་འགག་པའི་ཕྱིར་རོ། །འདུ་བྱེད་སྐད་ཅིག་མའི་རྫས་ལ་འཁོར་བ་མེད་ཀྱང་རྒྱུ་འབྲས་ཀྱི་སྐད་ཅིག་སྔ་ཕྱི་བར་མ་ཆད་དུ་འཇུག་པའི་རྒྱུན་ལ་འཁོར་བ་ཡོད་དོ་ཞེས་ཀྱང་བརྟག་པར་མི་ནུས་ཏེ། རྒྱུན་ཁས་བླངས་ཀྱང་དེ་ལ་འཁོར་བ་མི་རུང་བ་དང་། རྒྱུན་ཉིད་མ་གྲུབ་པའི་ཕྱིར་རོ། །དང་པོ་ནི། རྒྱུ་འགག་པའི་དང་། འབྲས་བུ་སྐྱེ་བའི་སྐད་ཅིག་ལ་ནི་སྔར་བཤད་པ་ལྟར་འགྲོ་འོང་མེད་པར་འགག་པས་འཁོར་བ་མེད་ལ་དེ་གཉིས་ལས་ངོ་བོ་ཐ་དད་པའི་རྒྱུན་མ་དམིགས་ཤིང་། ངོ་བོ་དབྱེར་མེད་ཡིན་ན་ཡང་རྫས་ལྟར་རྒྱུན་ལའང་འགྲོ་འོང་མི་རུང་བའི་ཕྱིར་རོ། །གཞན་ཡང་རྒྱུན་དུས་གསུམ་གྱིས་བསྡུས་པ་ཡིན་པས་འདས་མ་འོངས་ཀྱི་འདུ་བྱེད་ལ་ནི་འགགས་པ་དང་མ་སྐྱེས་པས་འཁོར་བ་མི་རུང་ལ། ད་ལྟར་གྱི་སྐད་ཅིག་ཀྱང་སྐད་ཅིག་སྔ་ཕྱི་གཉིས་ཀྱི་དབུས་ན་གནས་པ་ཉིད་ཀྱིས་དེ་གཉིས་ལ་ལྟ་བའི་ཆ་ཡོད་དགོས་ལ། ཆ་དེ་གཉིས་འདས་མ་འོངས་སུ་འགྱུར་བས་དེ་གཉིས་ལས་མ་གཏོགས་པའི་ད་ལྟར་བའི་སྐད་ཅིག་དཔྱད་ན་མི་རྙེད་པས་དེ་ལའང་འཁོར་བ་མི་རུང་ངོ་། །གལ་ཏེ་འདུ་བྱེད་སྐད་ཅིག་ཕྱི་མ་སྐྱེས་པ་ཉིད་ཀྱིས་སྔ་མ་འཁོར་བ་ཡིན་ནོ་སྙམ་ན། འདུ་བྱེད་སྐད་ཅིག་སྔ་ཕྱི་གཉིས་གཅིག་ཡིན་ན་དེ་ལྟར་འགྱུར་བ་ཞིག་ན། དེ་དག་གཅིག་པ་ཡང་མ་ཡིན་ཏེ། རྒྱུ་འབྲས་ཡིན་པའི་ཕྱིར་དང་། དུས་སྐད་ཅིག་དུ་མ་དང་འབྲེལ་བའི་ཕྱིར་དང་། ཞིག་མ་ཞིག་དང་སྐྱེས་མ་སྐྱེས་ཆོས་འགལ་བ་དང་ལྡན་པའི་ཕྱིར་རོ། །དེའི་ཕྱིར་སོ་སོའི་སྐྱེ་བོ་འཁོར་བས་འཕགས་པ་མྱ་ངན་ལས་མ་འདས་པར་མི་འགྱུར་བ་ལྟར་འདུ་བྱེད་སྐད་ཅིག་གཞན་སྐྱེས་པས་གཞན་འཁོར་བར་ཇི་ལྟར་འགྱུར། གཉིས་པ་དཔྱད་ན་རྒྱུན་ཉིད་མ་གྲུབ་པས་ཀྱང་དེ་འཁོར་བར་མི་རིགས་ཏེ། འབྲས་བུ་སྐད་ཅིག་ཕྱི་མ་རྒྱུ་སྐད་ཅིག་སྔ་མ་འགགས་པ་དང་མ་འགགས་པ་དང་འགག་བཞིན་པ་ལས་སྐྱེ་བར་མི་རུང་བའི་ཕྱིར་ཏེ་དེ་དག་རིམ་པ་ལྟར་འགགས་པ་དང་མ་སྐྱེས་པ་དང་དེ་གཉིས་ལས་ཐ་དད་པ་མེད་པའི་ཕྱིར་རོ། །གཉིས་པ་ཉེ་བར་ལེན་པ་པོའི་འཁོར་བ་དགག་པ་ལ་ཕུང་པོ་ལ་མ་ལྟོས་པ་དང་ལྟོས་པ་རྫས་སུ་ཡོད་པའི་དང་། བརྟག་ཡོད་ཀྱི་གང་ཟག་འཁོར་དགག་པ་གཉིས་ལས། དང་པོ་གཞན་གྱི་སྡེ་པ་དག་ཕུང་པོ་ལ་མ་ལྟོས་པ་རྫས་སུ་ཡོད་པའི་བདག་གམ་སེམས་ཅན་འཁོར་བར་འདོད་པ་ལ་ཡང་འདུ་བྱེད་རྟག་པ་དང་མི་རྟག་པ་འཁོར་བར་མི་འཐད་པའི་རིམ་པ་འདི་ཉིད་མཚུངས་པས་དེ་ལ་ཡང་འཁོར་བ་མེད་དོ་ཞེས་པའོ། །གཉིས་པ་ལ་འཁོར་བ་པོ་ཉིད་མ་གྲུབ་པས་དང་། ཉེར་ལེན་མེད་པས་འཁོར་བར་མི་འཐད་པ་གཉིས་ལས། དང་པོ་ནི། རང་གི་སྡེ་པ་ཁ་ཅིག་དག་གལ་ཏེ་བརྗོད་དུ་ཡོད་པའི་བདག་འཁོར་བ་ལ་དེ་མཚུངས་ཀྱང་ཕུང་པོའམ་དེ་ཉིད་དང་གཞན་དང་རྟག་མི་རྟག་ཏུ་བརྗོད་དུ་མེད་པའི་གང་ཟག་འཁོར་བས་སྔར་གྱི་ཉེས་པ་མི་མཚུངས་སོ་ཞེ་ན། གདགས་གཞི་ཕུང་པོ་སྐྱེ་མཆེད་ཁམས་རྣམས་ལ་བདག་དེ་ནི་ངོ་བོ་གཅིག་དང་ཐ་དད་དང་ལྡན་པ་དང་རྟེན་དང་བརྟེན་པ་རྣམ་པ་ལྔས་བཙལ་ན། མེད་ན་གང་ཞིག་འཁོར་བར་ཏེ་མོ་གཤམ་གྱི་བུ་ལྟར་འཁོར་བ་པོ་མེད་པར་གང་ཡང་འཁོར་བར་མི་འགྱུར་རོ་ཞེས་པའོ། །གཉིས་པ་ནི། གཞན་ཡང་བདག་དེ་ཡོད་དུ་ཆུག་ན་ཡང་དེ་མིའི་ཉེ་བར་ལེན་པ་ནས་ལྷའི་ཉེ་བར་ལེན་པར་འཁོར་ན། མིའི་ཉེར་ལེན་མ་བཏང་བར་རམ་བཏང་ནས་འཁོར་གྲང་། སྔ་མ་ལྟར་ན་མིའི་ཉེར་ལེན་མ་བཏང་ཞིང་ལྷའི་ཉེར་ལེན་བླངས་པས་གང་ཟག་གཅིག་ལ་དུས་གཅིག་གི་ཚེ་ཉེར་ལེན་གཉིས་དང་དེ་ལས་བཏགས་པའི་བདག་གཉིས་ཡོད་པར་འགྱུར་བས་འཁོར་བའི་ཐོག་མ་དང་རྒྱུ་མེད་པའི་སྐྱོན་དུ་འགྱུར་རོ། །ཕྱི་མ་ལྟར་ན་མིའི་ཉེར་ལེན་བཏང་བ་དང་ལྷའི་ཉེར་ལེན་མ་བླངས་པའི་བར་དུ་སྲིད་པ་ཕུང་པོ་མེད་པར་འགྱུར་ལ། བར་དེར་སྲིད་པ་མེད་ཅིང་ཉེ་བར་ལེན་པའི་ཕུང་པོ་མེད་ན་བདག་ཏུ་གདགས་པའི་གཞི་མེད་པའི་བདག་དེ་གང་སྟེ་འཁོར་བ་པོའི་བདག་ཡོད་པ་མ་ཡིན་པས་ཅི་ཞིག་འཁོར་བར་འགྱུར་ཏེ་གང་ཡང་འཁོར་བར་མི་འགྱུར་རོ་ཞེས་པའམ། ཡང་ན་སྔ་མ་ལྟར་འཁོར་བ་པོའི་བདག་མེད་པས་དེས་འཁོར་བའི་བྱ་བ་ཅི་ཞིག་བྱེད་པར་འགྱུར་ཏེ་འཁོར་བའི་བྱ་བ་བྱེད་པར་མི་འགྱུར་རོ་ཞེས་ཅི་ཞིག་གི་སྒྲ་བྱ་བ་འཁོར་བའི་ཁྱད་པར་དུ་སྦྱར་རོ། །ཇི་སྟེ་མི་དང་ལྷའི་སྲིད་པའི་བར་དེར་སྲིད་པ་བར་མ་དོའི་ཉེར་ལེན་ཡོད་པས་ཉེས་པ་དེར་མི་འགྱུར་ཞེས་ཀྱང་བསམ་པར་མི་རིགས་ཏེ། བར་མ་དོའི་ཉེར་ལེན་ཉིད་མིའི་ཉེར་ལེན་མ་བཏང་བར་ལེན་ནམ། བཏང་ནས་ལེན་ཅེས་ཉེས་པ་སྔ་མ་མཚུངས་པའི་ཕྱིར་རོ། །གཉིས་པ་མྱང་འདས་དགག་པ་ལ། དེ་ལྟར་འཁོར་བ་བཀག་མོད་ཀྱི་མྱང་འདས་དངོས་སུ་མ་བཀག་ཅིང་ལུང་ལས་གསུངས་པས་ཡོད་དོ་སྙམ་ན། དེ་ཡང་བླང་བྱ་དང་ལེན་པ་པོ་ལ་མི་འཐད་པ་གཉིས་ལས། གལ་ཏེ་མྱ་ངན་ལས་འདས་པ་ཞིག་ཡོད་ན་བླང་བྱ་ཕུང་པོའམ་ལེན་པ་པོའི་བདག་ལ་ཡོད་གྲང་། དང་པོ་ལྟར་ན། འདུ་བྱེད་ཕུང་པོ་མྱ་ངན་འདའ་བར་ནི་རྟག་པའམ་མི་རྟག་པ་ཇི་ལྟ་བུར་ཡང་མི་འཐད་དེ། རྟག་པ་འགྱུར་བ་མེད་པ་ལ་སྐྱོན་ཡོན་སྤོང་ལེན་མི་རུང་ཞིང་། མི་རྟག་པ་སྐད་ཅིག་གཉིས་པར་འགག་པས་སྐྱོན་ཡོན་འདོར་ལེན་བྱ་བར་མི་ནུས་པའི་ཕྱིར་རོ། །གཉིས་པ་ལྟར་ན། སེམས་ཅན་མྱ་ངན་འདའ་བར་ཡང་རྟག་པའམ་མི་རྟག་པ་ཇི་ལྟ་བུར་ཡང་མི་འཐད་དེ་སྔ་མ་བཞིན་ནོ། །བརྗོད་དུ་མེད་པའི་གང་ཟག་ཀྱང་མྱ་ངན་ལས་མི་འདའ་སྟེ། དེ་ཉིད་མི་འཐད་པའི་ཕྱིར་དང་། མྱ་ངན་ལས་འདས་པའི་ཚེ་དེ་ཡོད་ན་རྟག་པ་དང་མེད་ན་མི་རྟག་པར་འགྱུར་བས་སྔར་གྱི་ཉེས་པ་མཚུངས་པའི་ཕྱིར་རོ། །དེ་ཉིད་ཀྱི་ཕྱིར་རྒྱལ་བའི་ཡུམ་ལས། ཚེ་དང་ལྡན་པ་རབ་འབྱོར་མྱ་ངན་ལས་འདས་པ་ཡང་རྨི་ལམ་སྒྱུ་མ་ལྟ་བུའོ་ཞེས་དང་། ཏིང་ངེ་འཛིན་གྱི་རྒྱལ་པོ་ལས། དོན་དམ་བདེན་པ་རྨི་ལམ་འདྲ་བ་དང་། །མྱ་ངན་འདས་པ་རྨི་ལམ་རང་བཞིན་དུ། །མཁས་པ་གང་གིས་དེ་ལྟར་འཇུག་པ་ཡང་། །དེ་ནི་ཡིད་ཀྱི་སྡོམ་པ་མཆོག་ཏུ་བརྗོད། །ཅེས་གསུངས་སོ། །གཉིས་པ་བཅིངས་གྲོལ་དགག་པ་ལ་ཐུན་མོང་དང་། སོ་སོར་དགག་པ་གཉིས་ལས། དང་པོ་ནི། དེ་ལྟར་འཁོར་འདས་བཀག་མོད་ཀྱི་ཉོན་མོངས་པའི་ལྕགས་སྒྲོག་གིས་བཅིངས་པ་དང་དེ་ལས་ཐར་པ་ཡོད་པའི་ཕྱིར་དངོས་པོའི་རང་བཞིན་ཡོད་པ་ཡིན་ནོ་སྙམ་པ་ལ། བཅིངས་གྲོལ་ཉིད་སྔ་མ་ལྟར་བླང་བྱ་དང་ལེན་པོ་ལ་དཔྱད་ན་མི་རུང་བ་ལས་རེ་ཞིག་བླང་བྱ་འདུ་བྱེད་རྣམས་ནི་ལས་དང་ཉོན་མོངས་པས་མི་འཆིང་ཞིང་དེ་ལས་གྲོལ་བར་མི་འགྱུར་ཏེ། སྐད་ཅིག་དང་པོར་སྐྱེས་པ་གཉིས་པར་འཇིག་པའི་ཆོས་ཅན་ཡིན་པའི་ཕྱིར་རོ། །དེའི་ཁྱབ་པ་ནི་དུས་མཉམ་པ་ལ་བྱ་བྱེད་འགལ་བས་སྐྱེ་བའི་ཚེ་བཅིངས་གྲོལ་བྱ་བར་མི་ནུས་ལ་དུས་གཉིས་པར་བཅིངས་པ་དང་གྲོལ་བའི་ལོང་མེད་པར་འགག་པས་སོ་སྙམ་པའོ། །སྔ་མ་འདུ་བྱེད་རྣམས་ཇི་ལྟ་བ་བཞིན་ཏུ་ལེན་པ་པོའི་བདག་གམ་སེམས་ཅན་ཡང་མི་འཆིང་ཞིང་གྲོལ་བར་མི་འགྱུར་ཏེ། དེ་མི་རྟག་ན་ཉེས་པ་སྔ་མ་མཚུངས་ལ། རྟག་ན་བཅིངས་ཐར་གྱི་བྱ་བ་མི་འཐད་པའི་ཕྱིར་རོ། །གཉིས་པ་ལའང་གཉིས་ལས། དང་པོ་བཅིངས་པ་དགག་པ་ལ་གསུམ་སྟེ། ཉེ་བར་ལེན་པ་ཡོད་མེད་མི་འཆིང་བས་དང་། བཅིང་བྱའི་སྔ་རོལ་དུ་འཆིང་བ་མེད་པས་དང་། ལས་ལ་དུས་གསུམ་དུ་དཔྱད་པས་དགག་པའོ། །དང་པོ་ནི། གལ་ཏེ་ཉེ་བར་ལེན་པ་འདོད་ཆགས་ལ་སོགས་པས་བཅིང་བྱ་བླང་བྱ་འདུ་བྱེད་དམ་ལེན་པ་པོའི་གང་ཟག་འགའ་ཞིག་འཆིང་ན་བཅིང་བྱ་དེ་ཉེར་ལེན་ཡོད་པའམ་མེད་པ་ཞིག་འཆིང་གྲང་། དེ་ལ་ཉེ་བར་ལེན་པ་དང་བཅས་པ་ནི་འཆིང་བར་མི་འགྱུར་ཏེ་དོན་མེད་པའི་ཕྱིར་རོ། །ཉེ་བར་ལེན་པ་མེད་པ་ཡང་མི་འཆིང་སྟེ་ཕན་ཚུན་འགལ་བས་དེ་བཞིན་གཤེགས་པ་ལྟར་བཅིང་བར་མི་ནུས་པའི་ཕྱིར་རོ། །དེ་གཉིས་ལས་གཞན་པའི་གནས་སྐབས་གང་ཞིག་འཆིང་བར་འགྱུར་ཏེ་ཉེར་ལེན་ཡོད་མེད་དངོས་འགལ་ཡིན་པས་ཕུག་གསུམ་མེད་པར་དགོངས་པའོ། །གཉིས་པ་ནི། གཞན་ཡང་གལ་ཏེ་ལྕགས་སྒྲོག་སྔར་གྲུབ་པས་ལྷས་སྦྱིན་འཆིང་བ་ལྟར་བཅིང་བྱ་འདུ་བྱེད་དམ་གང་ཟག་གི་སྔ་རོལ་ན་འཆིང་བའི་བྱེད་པ་འདོད་ཆགས་ལ་སོགས་པ་ཡོད་ན་དེས་དེ་དག་འཆིང་ལ་རག་ན་འཆིང་བའི་བྱེད་པ་སྔར་གྲུབ་པ་དེ་ཡང་མེད་དེ་རྟེན་མེད་པའི་ཕྱིར་དང་། བཅིང་བྱའི་སྔར་འཆིང་བའི་བྱེད་པར་གྲུབ་པ་ཕྱིས་བཅིང་བྱ་དང་འབྲེལ་པ་དགོས་པ་མེད་པའི་ཕྱིར་རོ། །གསུམ་པ་ནི། བཅིངས་པ་སུན་འབྱིན་པའི་ལྷག་མ་ནི་སྔར་སོང་དང་མ་སོང་བགོམ་བྱར་འགྲོ་བའི་བྱ་བ་བཀག་པས་བསྟན་པར་ཤེས་པར་བྱ་སྟེ། རེ་ཞིག་བཅིངས་པ་མི་འཆིང་སྟེ། །ཞེས་འདོན་པ་བསྒྱུར་བས་སླའོ། །གཉིས་པ་གྲོལ་བ་དགག་པ་ལ་གལ་ཏེ་མདོ་ལས་གྲོལ་བའི་ཐབས་གསུངས་པས་གྲོལ་བ་ཡོད་ལ། དེ་ཡོད་པས་བཅིངས་པ་ཡང་ཡོད་དོ་ཞེ་ན། གྲོལ་བ་ཉིད་དཔྱད་ན་མེད་དེ་འདི་ལྟར་དེ་ཡོད་ན་བཅིངས་པའམ་མ་བཅིངས་པ་ཞིག་ལ་ཡོད་གྲང་། དེ་ལ་རེ་ཞིག་བཅིངས་པ་ནི་མི་གྲོལ་ཏེ་བྱ་བ་གཉིས་ཕན་ཚུན་འགལ་བའི་ཕྱིར་རོ། །བཅིངས་པ་ཉིད་ཕྱིས་ཐབས་ཀྱིས་གྲོལ་བར་འགྱུར་རོ་ཞེས་ཀྱང་བརྟག་པར་མི་ནུས་ཏེ་བཅིངས་པའི་གནས་སྐབས་མ་བཏང་བར་གྲོལ་བར་འགྱུར་བ་འགལ་ཞིང་བཏང་ནས་གྲོལ་བར་འགྱུར་ན་དོན་མེད་པ་དང་བཅིངས་པའི་གནས་སྐབས་གཏོང་བ་ལའང་གྲོལ་བ་ཐོབ་དགོས་པས་ཕན་ཚུན་རྟེན་པར་འགྱུར་བས་སོ། །མ་བཅིངས་པ་ཡང་གྲོལ་བར་མི་འགྱུར་ཏེ་གྲོལ་ཟིན་ཉིད་ཡིན་པས་ཡང་གྲོལ་པར་འགྱུར་བ་དོན་མེད་པའི་ཕྱིར་རོ། །གཞན་ཡང་མ་བཅིངས་པ་ལ་གྲོལ་བ་མི་རུང་བས་བཅིངས་པ་གྲོལ་བཞིན་ཡིན་པར་གྱུར་པར་རྟོག་ན། བཅིངས་དང་གྲོལ་བ་དུས་གཅིག་ཏུ་འགྱུར་ན་དེ་གཉིས་བྱ་བ་འགལ་བའི་ཕྱིར་སྣང་མུན་ལྟར་དུས་གཅིག་ཏུ་སྲིད་པ་ཡང་མ་ཡིན་པས་དེ་མི་རིགས་སོ། །དོན་དེ་ཉིད་ཀྱི་དབང་དུ་མཛད་ནས། རྒྱལ་བའི་ཡུམ་ལས། གཟུགས་ནི་མ་བཅིངས་མ་གྲོལ་བའོ་ཞེས་གསུངས་པ་ཡིན་ནོ། །གསུམ་པ་སྲིད་ཞི་བཀག་པ་ལ་འབྲས་བུ་ལ་འདུན་པ་དང་དེའི་རྒྱུ་ལམ་ལ་སྦྱོར་བ་དོན་མེད་པར་ཐལ་བ་སྤང་བ་ནི། ཉན་ཐོས་སྡེ་པ་དག་དེ་ལྟར་འཁོར་བ་དང་མྱང་འདས་གཉིས་མེད་ན་བདག་འཁོར་བའི་འབྲོག་དགོན་པ་སྡུག་བསྔལ་བརྒྱ་ཕྲག་གི་གནས་སུ་གྱུར་པ་བགྲོད་པར་དཀའ་བ་ལས་བརྒལ་ནས་ནམ་མྱ་ངན་ལས་འདའ་བར་འགྱུར་མྱང་འདས་བདག་གིར་ནམ་ཞིག་འགྱུར་ཞེས་སྲིད་ཞི་ལ་སྤང་བླང་དུ་འདུན་པ་ཆེན་པོ་དང་དེས་ཀུན་ནས་བསླངས་པའི་བཤེས་གཉེན་བསྟེན་པ་དང་སྦྱིན་པ་ཚུལ་ཁྲིམས་དང་ཐོས་བསམ་སྒོམ་པ་ལ་སོགས་པ་ལ་སྲིད་པ་སྤང་ཞིང་ཞི་བ་འཐོབ་པའི་དོན་དུ་འཇུག་པའི་བྱ་བ་ཐམས་ཅད་དོན་མེད་པར་འགྱུར་རོ་ཞེ་ན། འདོད་པ་ཉིད་དེ་ཆོས་ཐམས་ཅད་ལ་ཡང་དག་པར་ན་སྤང་བླང་གཉིས་སམ་བདག་དང་བདག་གི་བ་མ་གྲུབ་པར་གནས་པ་ལ་ཕྱིན་ཅི་ལོག་ཏུ་བདག་ནི་ལེན་པ་མེད་པར་མྱ་ངན་ལས་འདའོ་མྱང་འདས་བདག་གིར་འགྱུར་རོ་ཞེས། དེ་ལྟར་གང་དག་འཛིན་པ་དེའི་འཇིག་ཚོགས་ལ་ལྟ་བས་ཉེར་ལེན་ལ་འཛིན་པ་ཆེན་པོ་ཡིན་པས་ལྟ་བ་དེས་ཀུན་ནས་བསླངས་པའི་རྩོད་པ་ཇི་སྙེད་པ་ཐམས་ཅད་ཀྱིས་ཀུན་རྫོབ་ཏུ་མྱ་ངན་ལས་མི་འདའ་བ་ཁོ་ན་སྟེ། ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། ཅེས་ཇི་སྲིད་དམིགས་པ་དང་བཅས་པ་དེ་སྲིད་དུ་འཁོར་བ་ཀུན་རྫོབ་པ་ལས་མི་གྲོལ་བར་གསུངས་པའི་ཕྱིར་རོ། །འོ་ན་ཚུལ་ཇི་ལྟ་བུས་མྱ་ངན་ལས་འདའ་བར་འགྱུར་ཞེ་ན། ཆོས་ཀྱི་དབྱིངས་དོན་དམ་པའི་བདེན་པ་གང་ལ་མྱ་ངན་ལས་འདས་པ་ཞེས་བྱ་བའི་ཡོན་ཏན་གསར་པ་བསྐྱེད་དུ་མེད་ཅིང་། འཁོར་བ་ཞེས་བྱ་བའི་སྐྱོན་རྙིང་པ་བསལ་བར་བྱ་བའང་ཡོད་པ་མ་ཡིན་པས་སྲིད་ཞི་གདོད་ནས་མ་སྐྱེས་པར་མཉམ་པ་ཉིད་དེ་ལ་སྤང་བྱ་འཁོར་བ་ཅི་ཞིག་ཡིན་ཞིང་། བླང་བྱ་མྱ་ངན་འདས་པའང་ཅི་ཞིག་ཡིན་བརྟག་སྟེ་སྤང་བླང་གི་ཆོས་དེ་གཉིས་མ་གྲུབ་ལ་དེ་ལྟར་ཤེས་པས་འཁོར་བ་ཀུན་རྫོབ་པ་ལས་གྲོལ་བར་འགྱུར་རོ། །ཇི་སྐད་དུ་སློབ་དཔོན་ཉིད་ཀྱིས། འདི་ལ་བསལ་བྱ་ཅི་ཡང་མེད། །གཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། །ཞེས་དང་། འཕགས་པ་བདུད་འདུལ་བའི་མདོ་ལས། དེ་བཞིན་དུ་གང་དག་གྲོལ་བར་འགྱུར་བ་དེ་དག་ཀྱང་ཡང་དག་པ་མ་ཡིན་པའི་འདུ་ཤེས་གང་ཡིན་པ་དེ་ཡོངས་སུ་ཤེས་པ་ལས་མ་གཏོགས་པ་གང་ལས་ཀྱང་གྲོལ་བར་འགྱུར་བ་མེད་དེ་དེ་ཡོངས་སུ་ཤེས་ན་གྲོལ་བ་ཞེས་བྱའོ་ཞེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། བཅིངས་པ་དང་ཐར་བ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་བཅུ་དྲུག་པའི་རྣམ་པར་བཤད་པའོ།།  །།ལས་འབྲས་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། སྲིད་པ་འཕོ་བའི་མདོ་ལས། རྒྱལ་པོ་ཆེན་པོ་འཆི་འཕོ་བ་ནི་འཆི་འཕོ་བས་སྟོང་། སྐྱེ་བ་ནི་སྐྱེ་བས་སྟོང་། ལས་ཀྱང་ལས་ཀྱིས་སྟོང་། ལས་ཀྱི་འབྲས་བུ་ཡང་འབྲས་བུས་སྟོང་ངོ་ཞེས་པ་ལ་སོགས་པ་ལས་འབྲས་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་འཁོར་བ་བཀག་ཀྱང་ཡོད་པ་ཉིད་དེ། མདོ་ལས། བདག་གིས་བྱས་པའི་ལས་རྣམས་ནི། །བདག་གིས་སོ་སོར་མྱོང་བར་འགྱུར། །ཞེས་པའི་ཚུལ་གྱིས་ལས་དང་འབྲས་བུའི་འབྲེལ་པ་ཡོད་པའི་ཕྱིར་རོ། །གལ་ཏེ་འདུ་བྱེད་དམ་གང་ཟག་སྔ་མ་ནས་འདིར་འོང་བ་དང་འདི་ནས་ཕྱི་མར་འགྲོ་བའི་འཁོར་བ་ཡོད་པར་མ་གྱུར་ན་སྔ་མར་བྱས་པའི་ལས་ཀྱི་འབྲས་བུ་འདིར་དང་འདིར་ལས་བྱས་པའི་འབྲས་བུ་ཕྱི་མར་མྱོང་བར་མི་རུང་ལ། དགེ་མི་དགེའི་ལས་སྤྱོད་པའི་དུས་ནི་རྣམ་སྨིན་གྱི་འབྲས་བུ་ཡིད་དུ་འོང་མི་འོང་འབྱུང་བར་མ་དམིགས་པའི་ཕྱིར་རོ་ཞེས་རྒོལ་བ་ལ། ལས་དང་འབྲས་བུ་ཉིད་རང་བཞིན་མེད་པར་བསྟན་པའི་ཕྱིར་འདི་བཀོད་པའོ། །གཞུང་བཤད་པ་ལ་རྒོལ་ལན་གཉིས་ལས། དང་པོ་ལ་གཉིས་ཏེ། ལས་འབྲས་ཀྱི་རང་བཞིན་བཞག་པ་དང་། དེ་ལ་རྟག་ཆད་ཀྱི་སྐྱོན་སྤང་བའོ། །དང་པོ་ལ་གཉིས་ཏེ། ལས་ཀྱི་དབྱེ་བ་དང་། དེའི་འབྲས་བུའོ། །དང་པོ་ལ་ཡང་གསུམ་ལས། མདོར་དབྱེ་བ་ལ་ལས་ལ་རྣམ་སྨིན་ཡིད་དུ་འོང་མི་འོང་བསྐྱེད་པ་དགེ་མི་དགེ་གཉིས་ལས། དགེ་བའི་ལས་ཀྱི་དབྱེ་བ་ནི་ཕུང་པོ་ལ་བརྟེན་ནས་བཏགས་པའི་བདག་ཉིད་སྲོག་གཅོད་པ་ལ་སོགས་པ་སྒོ་གསུམ་གྱི་ཉེས་སྤྱོད་ལེགས་པར་སྡོམ་པའི་སེམས་དང་། བསྡུ་དངོས་བཞི་དང་འཇིགས་པ་སྐྱོབ་པ་ལ་སོགས་པ་ལ་ཞུགས་པ་གཞན་ལ་སྦྱོར་བས་ཕན་འདོགས་པའི་སེམས་དང་། བསམ་པས་སྡུག་བསྔལ་དང་བྲལ་ཞིང་བདེ་བ་ཐོབ་པར་འདོད་པའི་བྱམས་པའི་སེམས་གང་ཡིན་པ་དེ་ངན་འགྲོར་ལྟུང་བ་ལས་འཛིན་པའི་ཆོས་ཡིན་ལ། དེ་ནི་ཚེ་འདི་དང་ཚེ་གཞན་དུ་རྣམ་པར་སྨིན་པའི་འབྲས་བུ་ཡིད་དུ་འོང་བ་འགྲུབ་པར་བྱེད་པའི་ས་བོན་ཡིན་ཞེས་པ་སྟེ། དེ་ལ་ས་བོན་ནི་འབྲས་བུ་ཐུན་མོང་མ་ཡིན་པ་ལ་ཕན་འདོགས་པའམ་སྤྱི་རིགས་འབྲས་བུའི་ངོ་བོ་སྐྱེད་བྱེད་ཡིན་ལ། འབྲས་བུ་ཐུན་མོང་བ་ལ་ཕན་འདོགས་པའམ་སྤྱི་རིགས་ཁྱད་པར་སྐྱེད་བྱེད་ནི་ལྷན་ཅིག་བྱེད་པའི་རྐྱེན་ཅེས་བྱའོ། །མི་དགེ་བའི་ལས་ནི་དེ་ལས་བཟློག་པའི་སྒོ་ནས་བདག་ཉིད་སྒོ་གསུམ་གྱི་ཉེས་སྤྱོད་ལ་འཇུག་པའི་སེམས་དང་། སྦྱོར་བས་ཞུགས་པའི་སེམས་ནི་ཆོས་མ་ཡིན་པ་ཡིན་ལ། དེ་ཚེ་འདི་དང་གཞན་དུ་རྣམ་པར་སྨིན་པའི་འབྲས་བུ་ཡིད་དུ་མི་འོང་བ་འགྲུབ་པའི་ས་བོན་ཡིན་ཞེས་ཤེས་པར་བྱའོ། །དེ་ཉིད་ལ་ཅུང་ཞིག་དབྱེ་བ་ནི། དོན་དམ་རྟོགས་ཤིང་འཕགས་པ་གཞན་ལས་མཆོག་ཏུ་གྱུར་བ་དྲང་སྲོང་མཆོག་སངས་རྒྱས་ཀྱིས་སྔར་གྱི་དགེ་མི་དགེའི་ལས་དེ་དག་ཉིད་ལ་ནི་སེམས་པའི་ལས་དང་ནི་བསམ་པའི་ལས་ཏེ་གཉིས་སུ་གསུངས་ལ། ལས་གཉིས་པོ་དེ་དག་གི་བྱེ་བྲག་ནི། རྣམ་པ་དུ་མར་ཡོངས་སུ་བསྒྲགས་ཏེ། འདི་ལྟར་ལས་གཉིས་པོ་དེ་ལ་ལས་གང་སེམས་པ་ཞེས་གསུངས་པ་དེ་ནི་ཡིད་ཀྱིར་འདོད་དེ་ཡིད་ལ་ཡོད་པའམ་ཡིད་ལ་སེམས་པ་ཙམ་གྱིས་མཐར་ཐུག་པར་འགྱུར་བའི་ཕྱིར་རོ། །བསམ་པ་ཞེས་གང་གསུངས་པ་དེ་ནི་ལུས་དང་ངག་གིར་འདོད་དེ་ལུས་ངག་ལ་ཡོད་པའམ་ལུས་ངག་གི་འདི་ལྟར་བྱའོ་ཞེས་ཡིད་ཀྱིས་བསམས་ནས་ལུས་ངག་གིས་བྱས་པས་མཐར་ཐུག་པར་འགྱུར་བའི་ཕྱིར་རོ། །དེ་ལྟར་ན་ལུས་ངག་ཡིད་ཀྱི་ལས་གསུམ་དུ་ཡང་འགྱུར་རོ། །གསུམ་པ་དེ་དག་ཉིད་ལ་རྒྱས་པར་དབྱེ་ན་བདུན་ཡང་འགྱུར་ཏེ་དགེ་བ་དང་མི་དགེ་བའི་ངག་དང་ལུས་བསྐྱོད་པ་སྟེ་རྣམ་པར་རིག་བྱེད་གཉིས་དང་སྲོག་གཅོད་པ་ལ་སོགས་པ་མི་དགེ་བ་མི་སྤོང་བའི་རྣམ་པར་རིག་བྱེད་མིན་ཞེས་བྱ་བ་གང་ཡིན་པ་སྡོམ་པ་མ་ཡིན་པ་སྟེ་རིགས་སུ་སྐྱེས་པ་དང་མ་སྐྱེས་པ་དག་ལ་རིམ་པར་སྲོག་གཅོད་པ་དང་ཆོམ་རྐུན་ལ་སོགས་པའི་ལས་བྱེད་ནུས་པ་དང་སྡིག་པའི་ལས་དེ་དག་བྱེད་པར་ཁས་བླངས་པ་ནས་བཟུང་སྟེ་དེ་སྐྱེ་ལ་དེ་སྐྱེས་པའི་སྟོབས་ཀྱིས་ལས་དེ་དངོས་སུ་མི་བྱེད་པ་མྱོས་པ་ལ་སོགས་པའི་གནས་སྐབས་ན་ཡང་སྡིག་པའི་དབང་རྒྱུན་ཆགས་སུ་འབྱུང་བའོ། །སྲོག་གཅོད་པ་ལ་སོགས་པ་ཉེས་སྤྱོད་སྤོང་བའི་རྣམ་པར་རིག་བྱེད་མ་ཡིན་པ་ནི་སྡོམ་པ་སྟེ། མཁན་སློབ་ལ་སོགས་པའི་སྤྱན་སྔར་སྲོག་གཅོད་པ་ལ་སོགས་པ་སྤོང་ངོ་ཞེས་ལུས་ངག་གི་རིག་བྱེད་རྫོགས་པའི་དུས་ནས་དེ་སྐྱེ་ལ་དེ་ནས་བཟུང་སྟེ་དེའི་བསམ་སྦྱོར་མངོན་དུ་རྒྱུ་མེད་པ་མྱོས་པ་ལ་སོགས་པའི་དུས་སུ་ཡང་དགེ་བའི་དབང་རྒྱུན་ཆགས་སུ་སྐྱེ་བའོ། །དེ་ལྟ་ན་སྔ་མ་རྣམ་པར་རིག་བྱེད་ལ་དགེ་མི་དགེ་གཉིས་ཡོད་པ་དེ་བཞིན་གཞན་དག་རྣམ་པར་རིག་བྱེད་མ་ཡིན་པ་ལ་ཡང་དགེ་མི་དགེ་གཉིས་སུ་འདོད་དེ་དེ་ནི་གཟུགས་དང་དགེ་མི་དགེའི་དབང་རྒྱུན་ཆགས་སུ་འབྱུང་བའི་བྱ་བའི་རང་བཞིན་ཅན་ཡིན་ཡང་རྣམ་པར་རིག་བྱེད་བཞིན་དུ་དེ་ལྟར་གཞན་ལ་རིག་པར་བྱེད་མི་ནུས་པས་རྣམ་པར་རིག་བྱེད་མ་ཡིན་པ་ཞེས་བྱའོ། །ལོངས་སྤྱོད་ཕུལ་བ་དགེ་འདུན་ལ་སོགས་པས་ལོངས་སྤྱད་པ་ལས་སྦྱིན་པའི་རྒྱུད་ལ་བྱུང་བའི་བསོད་ནམས་དང་། སྲོག་ཆགས་གསོད་པའི་ལྷ་ཁང་ལ་སོགས་པ་བརྩིགས་པས་ཕྱིས་དེའི་རྗེས་སུ་འཇུག་པ་རྣམས་ཀྱིས་དེར་ཇི་ཙམ་དུ་སྲོག་ཆགས་བསད་པ་དང་། ལྷ་ཁང་དེ་རྩིག་པ་པོའི་རྒྱུད་ལ་བསོད་ནམས་མ་ཡིན་པ་འབྱུང་བ་ཚུལ་དེ་བཞིན་ཏེ་ལོངས་སྤྱད་པ་ལས་བྱུང་བའི་བསོད་ནམས་མ་ཡིན་པ་སྟེ་སེམས་པའི་ལས་དྲུག་དང་། སྔར་བཤད་པའི་སེམས་པའི་ལས་དང་ཆོས་དེ་བདུན་ལས་ཀྱི་མཚན་གཞིར་མངོན་པར་འདོད་པ་ཡིན་ཞེས་པ་གྲངས་ཀྱི་དབྱེ་བའོ། །གཉིས་པ་དེའི་འབྲས་བུ་ནི། འོག་གི་སྔར་གྱི་བདུན་པོ་དེ་དག་ཏུ་འདུས་པའི་དཀར་པོའི་ལས་ཀྱི་ལམ་བཅུ་པོ་སྔར་གྱི་དགེ་བའི་སེམས་གསུམ་པོའམ་བཅུ་པོ་ཉིད་ཀྱི་བྱ་བ་ཡོངས་སུ་རྫོགས་པའི་ཆོས་སྒྲུབ་པའི་ཐབས་ཡིན་ཏེ་དེས་བསྒྲུབས་པའི་ཆོས་ཀྱི་འབྲས་བུ་ཚེ་འདི་དང་གཞན་དུ་གཟུགས་སྡུག་པ་ལ་སོགས་པ་འདོད་པའི་ཡོན་ཏན་རྣམ་པ་ལྔའོ་ཞེས་པ་སྟེ། ཆོས་མ་ཡིན་པའི་འབྲས་བུ་དེ་ལས་བཟློག་པའི་སྒོ་ནས་ཤེས་པར་བྱའོ། །གཉིས་པ་ལ་ལས་རྟག་ཆད་དུ་ཐལ་བའི་རྩོད་པ་དགོད་པ་དང་། སྐྱོན་སྤོང་གི་ལན་བརྗོད་པ་གཉིས་ལས། དང་པོ་ནི། གལ་ཏེ་ལས་དེ་དག་འབྲས་བུ་སྨིན་པའི་དུས་ཀྱི་བར་དུ་གནས་ན་རྟག་པར་འགྱུར་ལ། གལ་ཏེ་མི་གནས་པར་འགགས་ན་ཡང་ས་བོན་ཚིག་པ་ལས་མྱུ་གུ་ལྟར་འགགས་པར་གྱུར་པའི་ལས་ཀྱིས་ཇི་ལྟར་འབྲས་བུ་སྐྱེད་པར་འགྱུར་ཏེ་སྐྱེད་པར་མི་རུང་བས་ལས་ཆད་པར་འགྱུར་རོ་ཞེ་ན་ཞེས་པའོ། །གཉིས་པ་ལ་གསུམ་སྟེ། རིགས་མཐུན་པའི་རྒྱུ་འབྲས་ཁས་བླངས་པས་ལན་གདབ་པ་དང་། དེ་སུན་དབྱུང་བ་དང་། ཆུད་མི་ཟ་བའི་རྫས་ཁས་བླངས་པས་ལན་གདབ་པའོ། །དང་པོ་ནི། ཉན་ཐོས་མདོ་སྡེ་པ་དག་ཉེས་པ་དེ་དག་ཏུ་མི་འགྱུར་བར་དཔེས་བསྟན་པ་ལ་རྒྱུས་འབྲས་བུ་སྐྱེད་པའི་ཚུལ་དང་། དེ་རྟག་ཆད་སྤོང་བའི་ཚུལ་གཉིས་ལས། དང་པོ་ནི་ཇི་ལྟར་ཕྱི་རོལ་མྱུ་གུ་དང་ལྗང་བུ་དང་སྡོང་བུ་ལ་སོགས་པའི་རྒྱུན་གང་ནི་ས་བོན་ལས་མངོན་པར་འབྱུང་ཞིང་། ས་བོན་གྱི་འབྲས་བུ་རྒྱུན་དེ་ལས་མཐར་འབྲས་བུ་ལོ་ཐོག་འབྱུང་ལ། སྔར་གྱི་ས་བོན་ནི་མེད་ན་མྱུ་གུ་ལ་སོགས་པའི་རྒྱུན་དང་འབྲས་བུ་ལོ་ཐོག་དེ་ཡང་འབྱུང་བར་མི་འགྱུར་བས་རྗེས་སུ་འགྲོ་ལྡོག་གི་སྒོ་ནས་རྒྱུ་འབྲས་སུ་སྒྲུབ་པའོ། །གཉིས་པ་ནི། ས་བོན་མི་འགག་པའམ་རྒྱུན་སྐྱེད་པའི་རྒྱུར་མ་གྱུར་པར་འགག་པ་ན་རྟག་ཆད་ཀྱི་ཉེས་པར་འགྱུར་བ་ཞིག་ན་གང་གི་ཕྱིར་ས་བོན་འབྲས་བུའི་སྔོན་དུ་འགྲོ་ཞིང་འགག་པ་དེའི་ཕྱིར་རྟག་པ་མིན་ལ། སྔར་བཤད་པ་ལྟར་རྒྱུན་སྐྱེད་པའི་རྒྱུར་གྱུར་ནས་འགག་པས་ས་བོན་ལས་མྱུ་གུ་ལ་སོགས་པའི་རྒྱུན་དང་རྒྱུན་ལས་འབྲས་བུ་ལོ་ཐོག་འབྱུང་བར་འགྱུར་བ་དེའི་ཕྱིར་ཆད་པ་མིན་ཞེས་སྦྱར་རོ། །དེ་ཉིད་དོན་ལ་སྦྱར་བ་ལ་ལས་ཀྱི་འབྲས་བུ་འབྱིན་པའི་ཚུལ་ལམ་རྗེས་སུ་འགྲོ་ལྡོག་གིས་རྒྱུ་འབྲས་སུ་བསྒྲུབ་པ་ནི། འདུ་བྱེད་སེམས་པ་དགེ་མི་དགེ་དང་མཚུངས་པར་ལྡན་པའི་སེམས་ཀྱི་རྒྱུན་ནི་གང་ཡིན་པ་དང་པོའི་དགེ་མི་དགེ་དང་མཚུངས་ལྡན་གྱི་སེམས་ལས་མངོན་པར་འབྱུང་བར་འགྱུར་ཞིང་རྒྱུན་དེ་ལས་རྣམ་པར་སྨིན་པའི་འབྲས་བུ་ཡིད་དུ་འོང་མི་འོང་འབྱུང་ལ། དང་པོའི་དགེ་མི་དགེ་དང་མཚུངས་ལྡན་གྱི་སེམས་ལྟ་ཞིག་མེད་ན་དེའི་རྒྱུན་དང་འབྲས་བུ་དེ་ཡང་འབྱུང་བར་མི་འགྱུར་རོ་ཞེས་པའོ། །དེས་རྟག་ཆད་སྤོང་བའི་ཚུལ་ནི། ལས་འདུ་བྱེད་སེམས་པ་མི་འགག་པའམ་རྒྱུན་སྐྱེད་པའི་རྒྱུར་མ་གྱུར་པར་འགག་ན་རྟག་ཆད་ཀྱི་ཉེས་པར་འགྱུར་བ་ཞིག་ན་གང་གི་ཕྱིར་སྔར་བཤད་པ་ལྟར་ལས་འདུ་བྱེད་སེམས་པ་དགེ་མི་དགེ་ནི་འབྲས་བུའི་སྔོན་དུ་འགྲོ་ཞིང་འགག་པ་དེའི་ཕྱིར་རྟག་པ་མ་ཡིན་ཞིང་། དེ་ཡང་རྒྱུན་སྐྱེད་པའི་རྒྱུར་གྱུར་ནས་འགག་པས་དང་པོའི་སེམས་པ་དགེ་མི་དགེ་དང་མཚུངས་ལྡན་གྱི་སེམས་ལས་དེའི་རྒྱུན་དང་ནི་རྒྱུན་ལས་འབྲས་བུ་ཡིད་དུ་འོང་མི་འོང་འབྱུང་བ་དེའི་ཕྱིར་ཆད་པ་མིན་ཞེས་པའོ།










Wuma Sherab Drelwa05-10.html





.
།གཉིས་པ་སྡེ་པ་གཞན་བྱེ་བྲག་ཏུ་སྨྲ་བས་དེ་སུན་དབྱུང་བ་ནི། གལ་ཏེ་མྱུ་གུ་ལ་སོགས་པ་དང་ཆོས་མཚུངས་པར་དགེ་མི་དགེས་བསྒོས་པའི་སེམས་ལས་དེ་དང་མཚུངས་པའི་རྒྱུན་དང་རྒྱུན་ལས་འབྲས་བུ་འབྱུང་བའི་བརྟག་པ་དེར་གྱུར་ན། དེ་ལྟ་ན་དགེ་མི་དགེ་ལུང་མ་བསྟན་པ་དང་། འདོད་པ་དང་། གཟུགས་དང་། གཟུགས་མེད་དང་། ཟག་བཅས་ཟག་མེད་དང་། མི་དང་ལྷའི་སེམས་ལས་རིམ་པ་ལྟར་དགེ་བ་དང་མི་དགེ་བ་ལ་སོགས་པའི་སེམས་ཁོ་ན་རྒྱུན་ཆགས་སུ་འབྱུང་གི་དགེ་བ་ལས་མི་དགེ་བ་ལ་སོགས་པ་གཞན་གྱི་རྒྱུན་མི་འབྱུང་བར་འགྱུར་བས་མཐོང་བ་དང་མ་མཐོང་བ་དང་འགལ་བས་ཉེས་པ་ཆེན་པོ་གྲངས་མང་པོར་འགྱུར་རོ། །དེ་ལྟ་བས་ན་ལས་ཀྱི་ངོ་བོ་འགག་ཀྱང་རིགས་འདྲའི་རྒྱུན་སྐྱེད་པས་རྟག་ཆད་སྤོང་བའི་བརྟག་པ་དེ་ལས་འབྲས་ཀྱི་སྐབས་འདིར་ནི་འཐད་པ་མ་ཡིན་ནོ་ཞེས་པའོ། །འོ་ན་ལས་རྟག་ཆད་དུ་མི་འགྱུར་བའི་ལན་ཇི་ལྟར་ཞེ་ན། བྱེ་བྲག་ཏུ་སྨྲ་བ་དག་ཆུད་མི་ཟ་བའི་རྫས་ཁས་བླངས་ནས་ལན་གདབ་པ་ལ་བསྟན་བཤད་བསྡུ་བ་གསུམ་ལས། དང་པོ་ནི། སངས་རྒྱས་རྣམས་དང་རང་རྒྱལ་དང་། ཉན་ཐོས་རྣམས་ཀྱིས་ལུང་ལས་གསུངས་པ་ཡི། བརྟག་པ་གང་ཞིག་ལས་འབྲས་ཀྱི་སྐབས་འདིར་རིགས་པས་འཐད་པ་དེ་ནི་རབ་ཏུ་བརྗོད་པར་བྱ་ཞེས་པའོ། །དེ་གང་ཞེ་ན། གཉིས་པ་དེ་རྒྱས་པར་བཤད་པ་ལ་དགུ་ལས། དང་པོ་ངོ་བོ་དཔེས་བསྟན་པ་ནི། ཇི་ལྟར་བུ་ལོན་ནམ་ནོར་སྤྱད་པས་ཟད་ཀྱང་དཔང་རྒྱས་དུས་ནམ་ཞིག་གི་ཚེ་དེའི་འབྲས་བུ་སྐྱེད་དང་བཅས་པ་འགུགས་པས་ནོར་བདག་གི་ནོར་ཆུད་ཟ་བར་མི་འགྱུར་བ་བཞིན། གང་གི་ཚེ་དགེ་མི་དགེའི་ལས་སྐྱེས་པ་དེའི་ཚེ་དེའི་རྒྱུད་ལ་མི་ལྡན་པའི་འདུ་བྱེད་ཐོབ་པའི་ཁོངས་སུ་གཏོགས་པ་ཆོས་དེའི་ཆུད་མི་ཟ་བ་ཞེས་པའི་ཆོས་གཞན་ཉེ་བར་སྐྱེ་ལ། དེ་ལྟ་ཡིན་དང་ལས་ནི་བུ་ལོན་བཞིན་དུ་སྐྱེས་མ་ཐག་ཏུ་འགག་པས་རྟག་པར་མི་འགྱུར་ཞིང་བུ་ལོན་འགགས་ཀྱང་དཔང་རྒྱས་དུས་ནམ་ཞིག་ན་དེའི་འབྲས་བུ་སྐྱེད་དང་བཅས་པ་འགུགས་པ་ཇི་ལྟ་བ་དེ་བཞིན་ཏུ་ལས་འགགས་ཀྱང་ལས་ཀྱི་ཆུད་མི་ཟ་བས་དུས་ནམ་ཞིག་གི་ཚེ་དེའི་འབྲས་བུ་སྐྱེད་དང་བཅས་པ་འགུགས་པའམ་འབྱིན་པས་ཆད་པར་མི་འགྱུར་རོ་ཞེས་པའོ། །གཉིས་པ་དེའི་དབྱེ་བ། ཆུད་མི་ཟ་བ་དེ་ནི་འདོད་པ་དང་གཟུགས་དང་གཟུགས་མེད་དང་ཟག་མེད་ཀྱི་ཁམས་ལས་རྣམ་པ་བཞིའོ། །གསུམ་པ་དེའི་རང་བཞིན་ནི། ཆུད་མི་ཟ་བ་དེ་ཡང་དགེ་མི་དགེར་བརྡར་སྤྲད་དུ་མེད་པས་རང་བཞིན་ལུང་དུ་མ་བསྟན་པ་སྟེ་གལ་ཏེ་དགེ་བའི་ལས་ཀྱི་ཆུད་མི་ཟ་བ་དགེ་བ་ཡིན་ན་ནི་དགེ་བའི་རྩ་བ་རྒྱུན་ཆད་པ་ལ་དགེ་བའི་ཆུད་མི་ཟ་བ་མེད་པར་འགྱུར་བས་དེ་སྔོན་བྱས་པའི་དགེ་བའི་འབྲས་བུ་ཡིད་དུ་འོང་བ་མི་མྱང་བ་དང་། མི་དགེ་བའི་ལས་ཀྱི་ཆུད་མི་ཟ་བ་མི་དགེ་བ་ཡིན་ན་འདོད་པ་ལ་འདོད་ཆགས་དང་བྲལ་བ་ལ་མི་དགེ་བའི་ཆུད་མི་ཟ་བ་མེད་པར་འགྱུར་བས་དེ་སྔོན་བྱས་པའི་མི་དགེ་བའི་འབྲས་བུ་མྱང་བར་མི་འགྱུར་བའི་ཕྱིར་རོ། །བཞི་པ་སྤང་བྱ་གར་གཏོགས་བསམ་པ་ནི། བདེན་པ་མཐོང་ལ་འཕེན་པ་མེད། །ཅེས་པའི་ཚུལ་གྱིས་སོ་སོའི་སྐྱེ་བོ་ལྟར་ཁམས་གསུམ་དུ་འཕེན་བྱེད་ཀྱི་ལས་བྱེད་པ་མཐོང་བའི་ལམ་གྱིས་སྤོང་གི་སྔོན་སོ་སོ་སྐྱེ་བོའི་དུས་ན་འཕེན་བྱེད་ཀྱི་ལས་བསགས་པའི་དང་། སྤྱིར་དགེ་མི་དགེའི་ལས་ཀྱི་ཆུད་མི་ཟ་བ་མི་སྤོང་བའི་ཕྱིར་ཆོས་ཉིད་མཐོང་སྤང་སྤོང་བས་སྤང་བ་མ་ཡིན་ཏེ། སྒོམ་པའི་ལམ་ཆུང་ངུའི་ཆུང་ངུ་ནས་ཆེན་པོའི་ཆེན་པོའི་བར་གྱིས་ཁམས་གསུམ་དུ་རྣམ་སྨིན་གྱི་འབྲས་བུ་མྱོང་འགྱུར་གྱི་ལས་ཀྱི་ཆུད་མི་ཟ་བ་ཆེན་པོའི་ཆེན་པོ་ནས་ཆུང་ངུའི་ཆུང་ངུའི་བར་ཅི་རིགས་སུ་སྤོང་བས་སྒོམ་པས་སྤང་བ་ཉིད་ཀྱང་ཡིན་ཏེ་ཀྱང་གི་སྒྲ་ནི། ཉོན་མོངས་མེད་ཀྱང་དེ་དག་ལ། །ལས་ཀྱི་ནུས་པ་མཐོང་བ་ཡིན། །ཞེས་པའི་ཚུལ་གྱིས་ཁམས་གསུམ་གྱི་སྒོམ་སྤང་གི་ཉོན་མོངས་ཐམས་ཅད་སྤངས་བའི་འཕགས་པ་དགྲ་བཅོམ་པ་ལ་ཡང་ཇི་སྲིད་ཁམས་གསུམ་ལས་མ་འདས་པར་རྟེན་ཕུང་པོ་ཡོད་པ་དེ་སྲིད་དུ་སྔོན་བྱས་པའི་དགེ་མི་དགེའི་འབྲས་བུ་མྱོང་བས་ན་དེ་གཉི་གའི་ཆུད་མི་ཟ་བ་ཡོད་པས། དེ་ཁམས་གསུམ་ག་ལས་ཤིན་ཏུ་འདས་པས་ཀྱང་སྤོང་ཞེས་པའོ། །ལྔ་པ་དེའི་འཐད་པ། འོག་གི་གལ་ཏེ་ལས་སྤོང་བས་དེའི་ཆུད་མི་ཟ་བ་སྤོང་བའམ་མཐོང་སྤང་སྤོང་བས་སྤང་བ་དང་། ལས་འཕོ་བ་སྟེ་ལས་རིགས་མི་མཐུན་སྔོན་དུ་བྱས་པ་ཡིས་སྔ་མའི་ཆུད་མི་ཟ་བའི་རྒྱུན་འཇིག་པར་གྱུར་ན། དེ་ལ་རྒྱུ་མེད་པའི་ཕྱིར་རིམ་པ་ལྟར་འཕགས་པ་དང་སོ་སོའི་སྐྱེ་བོ་ལ་སྔོན་བྱས་པའི་ལས་ཀྱི་འབྲས་བུ་འཇིག་པ་དང་རྒྱུ་མེད་པར་མྱོང་ན་མ་བྱས་པའི་ལས་ཀྱི་འབྲས་བུ་དང་ཕྲད་པ་དང་བྱས་པ་ཆུད་ཟོས་པ་ལ་སོགས་པའི་སྐྱོན་རྣམས་སུ་ནི་ཐལ་བར་འགྱུར་རོ། །དྲུག་པ་དེའི་ཡོན་ཏན་ནི། མཐོང་སྤང་སྤངས་ཀྱང་སྔོན་གྱི་ལས་ཀྱི་ཆུད་མི་ཟ་བ་མི་སྤོང་བ་དང་། ལས་འགགས་ཀྱང་དེའི་ཆུད་མི་ཟ་བའི་རྒྱུན་མི་འཇིག་པ་དེའི་ཕྱིར་རིམ་པ་ལྟར་འཕགས་པ་དང་བྱིས་པ་ལ་སྔར་བྱས་པའི་དགེ་མི་དགེའི་ལས་ཀྱི་ཆུད་མི་ཟ་བ་ཡིས་ལས་ཀྱི་འབྲས་བུ་ཡིད་དུ་འོང་མི་འོང་སྐྱེད་པར་འགྱུར་རོ་ཞེས་པའོ། །བདུན་པ་དེ་སྐྱེ་བའི་ཚུལ་ལ་འདིར་སྐྱེ་བའི་ཚུལ་ནི། མཐོང་བའི་ཆོས་ཚེ་འདི་ལ་ནི་ཟག་བཅས་ཟག་མེད་རྣམ་པ་གཉིས་པོ་ཀུན་གྱི་ལས་དང་ལས་ཀྱི་ཆུད་མི་ཟ་བ་དེ་ལས་རེ་རེ་ཞིང་རྫས་ཐ་དད་པར་ནི་སྐྱེ་འགྱུར་ཞིང་། འབྲས་བུ་རྣམ་པར་སྨིན་པ་ཕྱུངས་ཀྱང་གནས་པ་ཡིན་མོད་ཀྱི་བུ་ལོན་ཁྱེར་བའི་དཔང་རྒྱ་ལྟར་ཡང་རྣམ་སྨིན་སྐྱེད་མི་ནུས་སོ། །ཉིང་མཚམས་སྦྱོར་བའི་ཚེ་སྐྱེ་ཚུལ་ནི། ཁམས་མཚུངས་པར་འབྲས་བུ་མྱང་བར་འགྱུར་བའི་ལས་ནི་ཆ་མཚུངས་པ་དགེ་བ་དང་མི་དགེ་བ་ནང་དང་། ཆ་མི་མཚུངས་པ་དགེ་མི་དགེ་ཐམས་ཅད་ཀྱི་ཆུད་མི་ཟ་བ་དེ་ནི་འདོད་པ་དང་གཟུགས་དང་གཟུགས་མེད་པའི་ཁམས་དག་ཏུ་ཉིང་མཚམས་སྦྱོར་བའི་ཚེ་རྫས་དུ་མར་གནས་པ་དེ་ཐམས་ཅད་ཆུད་མི་ཟ་བའི་རྫས་གཅིག་པུ་ཁོ་ནར་སྐྱེ་བར་འགྱུར་ལ། ཁམས་མི་མཚུངས་པར་མྱང་འགྱུར་ཡིན་ན་ལས་མཚུངས་ཀྱང་ཆུད་མི་ཟ་བ་གཅིག་ཏུ་འགྱུར་རོ། །བརྒྱད་པ་འགག་པའི་ཚུལ་ལ། དགེ་སྦྱོང་གི་འབྲས་བུ་བཞི་པོ་གོང་ནས་གོང་དུ་འཕོ་བ་ན་འགག་པར་འགྱུར་བ་ནི་སྔར། སྒོམ་པས་སྤང་བ་ཉིད་ཀྱང་ཡིན། །ཞེས་དང་། ཤི་བར་གྱུར་ན་འགག་པ་ནི་སྔར་དེ་ནི་ཉིང་མཚམས་སྦྱོར་བའི་ཚེ། རྫས་དུ་མའི་གནས་སྐབས་འགགས་ནས་ཆེན་མོ་གཅིག་པུ་ཁོ་ནར་སྐྱེ་བར་འགྱུར་ཞེས་བཤད་པ་ལྟ་བུའོ། །དགུ་པ་མདོར་དབྱེ་བ་ནི། ཆུད་མི་ཟ་བ་དེའི་རྣམ་པར་དབྱེ་བ་མདོར་བསྡུ་ན་ཟག་མེད་དང་ཟག་དང་བཅས་པར་ཤེས་པར་བྱ་ཞེས་པའོ། །གསུམ་པ་དོན་བསྡུ་བ་ནི། དེ་ལྟ་ན་ལས་སྐྱེས་མ་ཐག་ཏུ་འགག་པས་རྟག་པའི་དངོས་པོས་སྟོང་པ་ཉིད་ཡིན་པས་རྟག་པ་མིན་ལ། དེ་ལྟ་ཡིན་རུང་ཆད་པའང་མེད་དེ། ལུས་ཅན་རྣམས་ཀྱི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཞེས་ལས་རྣམས་ཆུད་མི་ཟ་བའི་ཆོས། སངས་རྒྱས་ཀྱིས་ནི་བསྟན་པ་ཡིན་པས་ལས་འགགས་ཀྱང་དེའི་ཆུད་མི་ཟ་བ་ཡིས་ལས་ཀྱི་འབྲས་བུ་འབྱིན་པས་རིགས་སྣ་ཚོགས་པས་བཀྲ་བ་ཡི་འཁོར་བ་རུང་བའི་ཕྱིར་རོ་ཞེས་འཛེར་ཏོ། །དེའི་ལན་ལས་འབྲས་རང་བཞིན་མེད་པས་དེའི་རྟེན་འཁོར་བ་ཡང་མེད་པར་སྟོན་པ་ལ་གསུམ་སྟེ། ལས་རང་བཞིན་མེད་པས་རྟག་ཆད་ཀྱི་སྐྱོན་མེད་པ་དང་། རང་བཞིན་ཡོད་པ་དགག་པ་དང་། རང་བཞིན་མེད་ཀྱང་ཐ་སྙད་དུ་གཞག་པའི་ཚུལ་དཔེས་བསྟན་པའོ། །དང་པོ་ནི། ལས་ལ་རྟག་ཆད་སྤོང་བའི་འབད་པ་དེ་ཐམས་ཅད་ནི་དྲི་ཟའི་འམ་རྨི་ལམ་གྱི་གྲོང་ཁྱེར་གསོ་བའི་འབད་པ་ལྟར་དོན་མེད་པ་ཡིན་ཏེ་ལས་རང་བཞིན་གྱིས་སྐྱེས་ན་གནས་པའམ་འཇིག་པས་རྟག་ཆད་ཀྱི་ཉེས་པར་འགྱུར་བ་ཞིག་ན། གང་གི་ཕྱིར་ལས་ནི་དེ་ཁོ་ནར་སྐྱེ་བ་མེད་པ་དེའི་ཕྱིར་རྟག་པ་དང་ཆད་པར་མི་འགྱུར་ཏེ་མོ་གཤམ་གྱི་བུ་བཞིན་ནོ། །དེ་ཉིད་ཅིས་ཏེ་སྙམ་ན། འདི་ལྟར་ལས་རང་བཞིན་མེད་པ་དེའི་ཕྱིར་དེ་ཁོ་ནར་སྐྱེ་བ་མེད་དོ། །དེ་ལྟ་ན་མདོ་ལས། ལུས་ཅན་རྣམས་ཀྱི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་པ་དང་ཇི་ལྟར་མི་འགལ་སྙམ་ན་མི་འགལ་ཏེ་གང་གི་ཕྱིར་མདོ་དེའི་དགོངས་པ་ལས་དེ་ནི་ཡང་དག་པར་མ་སྐྱེས་པ་དེའི་ཕྱིར་ཆུད་ཟ་རྒྱུ་མེད་པས་སམ། གང་ཕྱིར་རང་བཞིན་གྱིས་དེ་མི་འགག་པ། །དེ་ཕྱིར་ཀུན་གཞི་མེད་ཀྱང་འདི་ནུས་ཕྱིར། །ཅེས་པའི་ཚུལ་གྱིས་ལས་རང་བཞིན་གྱིས་མ་སྐྱེས་པས་རང་བཞིན་གྱིས་མི་འགག་ལ་དེ་ལས་ཐ་སྙད་དུ་འབྲས་བུ་འབྱུང་བ་མི་འགལ་བས་ཆུད་ཟ་བར་མི་འགྱུར་བར་གསུངས་པ་ཡིན་ནོ། །གཉིས་པ་ལ་གནོད་པ་བརྗོད་པ་དང་། སྒྲུབ་བྱེད་དགག་པ་གཉིས་ལས། དང་པོ་ལ་ཡང་ལས་རྟག་པར་ཐལ་བ་དགོད་པ་དང་། འདོད་པ་ལ་གནོད་པ་བརྗོད་པ་གཉིས་ལས། དང་པོ་ནི། གལ་ཏེ་ལས་རང་བཞིན་མེད་པའི་རྟགས་མ་གྲུབ་སྟེ་ལས་ལ་རང་བཞིན་ཡོད་ན་ཐེ་ཚོམ་མེད་པར་རྟག་པར་འགྱུར་ཏེ་དེའི་ཁྱབ་པ་ནི། རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ནོ། །ཞེས་བཤད་ཟིན་ཏོ། །གཉིས་པ་ལ་ཡང་ལས་མ་བྱས་པར་ཐལ་བ་དང་། རྣམ་སྨིན་ཐུག་མེད་དུ་སྐྱེད་པར་ཐལ་བ་གཉིས་ལས། དང་པོ་ནི། ལས་རྟག་པར་འདོད་ན་ནམ་མཁའ་ལྟར་བྱས་པ་མ་ཡིན་པར་འགྱུར་རོ། །དེའི་ཁྱབ་པ་རྟག་པ་སྔར་ནས་ཡོད་པས་སམ་སྔར་མེད་པའི་ཁྱད་པར་བྱར་མེད་པས་དེ་ལ་བྱ་བ་མེད་པའི་ཕྱིར་རོ། །ལས་མ་བྱས་པར་འདོད་པ་ཡིན་ནོ་ཞེ་ན་ལུང་ལས་དང་། འཇིག་རྟེན་ལས་གྲགས་པ་དང་འགལ་བ་ལས། དང་པོ་ནི། ཇི་སྟེ་ལས་ནི་མ་བྱས་པར་འདོད་ན་མ་བྱས་ཀྱང་དེ་ཐོག་ཏུ་འབྱུང་བས་མཚམས་མེད་ལ་སོགས་པའི་ལས་མ་བྱས་ཀྱང་དེའི་འབྲས་བུ་དང་ཕྲད་པའི་འཇིགས་པར་འགྱུར་ལ། དགེ་སྦྱོང་གིས་མི་ཚངས་པར་མ་སྤྱད་ཀྱང་དེས་གོས་པས་ཚངས་སྤྱོད་ལ་གནས་པ་མ་ཡིན་པའང་ལས་མ་བྱས་པར་འདོད་པ་དེ་ལ་སྐྱོན་དུ་ཐལ་བར་འགྱུར་བ་དང་། འོག་གི་བསོད་ནམས་དང་སྡིག་པ་ཁོ་ན་བྱེད་པའི་གང་ཟག་རིམ་པ་ལྟར་བསོད་ནམས་ཅན་དང་སྡིག་ཅན་ཞེས་བཟང་ངན་དུ་རྣམ་པར་དབྱེ་བ་ཡང་འཐད་པར་མི་འགྱུར་ཏེ། རིམ་པ་ལྟར་མ་བྱས་པའི་བསོད་ནམས་དང་སྡིག་པ་ཡོད་པའི་ཕྱིར་རོ། །གཉིས་པ་ནི། ཞིང་ལས་ལ་སོགས་པ་འབྲས་བུའི་དོན་དུ་རྩོམ་པ་ཐམས་ཅད་དོན་མེད་པར་འགྱུར་ཞིང་བུམ་པ་གྱིས་ཤིག་ཅེས་པ་ལ་སོགས་པ་འཇིག་རྟེན་པའི་ཐ་སྙད་ཐམས་ཅད་ཉིད་དང་ཡང་། ཐེ་ཚོམ་མེད་པར་འགལ་བར་འགྱུར་ཏེ་འབྲས་བུ་དེ་དག་ཐམས་ཅད་མ་བྱས་ཀྱང་ཡོད་པའི་ཕྱིར་རོ། །ཐལ་བ་གཉིས་པ་ནི། གལ་ཏེ་ལས་ལ་རང་བཞིན་ཡོད་ན་ནི་སྔར་བཤད་པ་ལྟར་གནས་པར་འགྱུར་ལ། འདོད་ན་གང་གི་ཕྱིར་ལས་སྔ་སོ་ན་གནས་པ་དེ་ཡི་ཕྱིར་རྣམ་སྨིན་མ་ཕྱུངས་པ་ལྟར་ལས་དེ་ནི་རྣམ་སྨིན་སྨིན་པའམ་ཕྱུངས་པར་གྱུར་པའང་། ཡང་དང་ཡང་དུ་རྣམ་སྨིན་སྐྱེད་པར་འགྱུར་རོ་ཞེས་པའོ། །གཉིས་པ་སྒྲུབ་བྱེད་དགག་པ་ལ་གསུམ་ལས་རྒྱུ་ཉོན་མོངས་དགག་པ་ནི། ལས་ནི་རང་བཞིན་དུ་ཡོད་དེ། མ་རིག་པའི་རྐྱེན་གྱིས་འདུ་བྱེད། ལེན་པའི་རྐྱེན་གྱིས་སྲིད་པ་ཞེས་གསུངས་པས་དེའི་རྒྱུ་ཉོན་མོངས་པ་ཡོད་པའི་ཕྱིར་རོ་ཞེ་ན། ཉོན་མོངས་པ་དེ་དག་ཡང་དག་མིན་ཏེ་བརྟེན་ནས་འབྱུང་བའི་ཕྱིར་དང་དགག་པ་འཆད་པར་འགྱུར་བའི་ཕྱིར་རོ། །གལ་ཏེ་དེ་ལྟར་ཉོན་མོངས་པ་དེ་དག་ཡང་དག་མིན་ན་ལས་ནི་ཡང་དག་ཇི་ལྟར་ཡིན་ཏེ། དེའི་ཁྱབ་པ་ནི་སྔར་ལྟར་ལས་ནི་ཉོན་མོངས་བདག་ཉིད་ལས་ཏེ་དེ་ལ་བརྟེན་ནས་འབྱུང་བ་ཡིན་པས། གང་གི་ས་བོན་བརྫུན་པ་དེའི། །སྐྱེ་བ་བདེན་པ་ག་ལ་ཞིག །ཅེས་པ་ལྟ་བུའོ། །གཉིས་པ་འབྲས་བུ་ལུས་དགག་པ་ནི། ལས་དང་ཉོན་མོངས་པ་དག་ནི་རང་བཞིན་དུ་ཡོད་དེ་དེ་དག་གི་འབྲས་བུ་ལུས་དམིགས་པའི་ཕྱིར་རོ་ཞེ་ན། ལུས་ལ་ཆོས་ཅན། ཇི་ལྟར་རང་བཞིན་དུ་བརྗོད་དུ་ཡོད་དེ། སྔར་བཀག་པས་ལས་དང་ཉོན་མོངས་པ་དེས་སྟོང་པའི་ཕྱིར་རོ། །དེའི་ཁྱབ་པ་ནི། ལས་དང་ཉོན་མོངས་པ་དག་ནི། ལུས་རྣམས་ཀྱི་ནི་རྐྱེན་དུ་མདོ་ལས་བསྟན་པས་སོ་ཞེས་པའོ། །གསུམ་པ་ལས་ཀྱི་འབྲས་བུ་ཟ་བ་པོ་དགག་པ་ནི། གལ་ཏེ་ལས་ནི་རང་བཞིན་དུ་ཡོད་དེ་དེའི་འབྲས་བུ་ཟ་བ་པོ་ཡོད་པའི་ཕྱིར་རོ། །ཇི་ལྟར་ཞེ་ན། མདོ་ལས། མ་རིག་བསྒྲིབས་པའི་སེམས་ཅན་དག །སྲིད་པའི་ཀུན་ཏུ་སྦྱོར་བ་ཅན། །ཞེས་གསུངས་པའི་ཚུལ་གྱིས་མ་རིག་པས་ཞི་བའི་ལམ་ལ་ལྟ་བའི་ཡང་དག་པའི་ཤེས་རབ་ཀྱི་མིག་བསྒྲིབས་པའི་སྐྱེ་བོ་གང་ཟག་གང་སྲེད་ལྡན་དེ་ནི་ཟ་བ་པོ་ཡིན་ལ། བདག་གིས་བྱས་པའི་ལས་རྣམས་ནི། །བདག་གིས་སོ་སོར་མྱང་བར་འགྱུར། །ཅེས་པའི་ཚུལ་གྱིས་ཟབ་པོ་དེ་ཡང་སྔར་གྱི་ལས་བྱེད་པ་པོ་ལས་རྫས་གཞན་མིན་ཞིང་། རྟག་པར་འགྱུར་བས་དོན་བྱེད་པའི་དངོས་པོར་མི་རུང་བའི་ཕྱིར་དེ་ཉིད་དེ་ཡང་མ་ཡིན་པས་བརྗོད་དུ་མེད་པའི་ཟ་བ་པོ་ཡོད་པས་ལས་ཡོད་དོ་ཞེ་ན། ཟ་བ་པོ་ཉིད་རང་བཞིན་དུ་མ་གྲུབ་སྟེ་གང་གི་ཕྱིར་ལས་འདི་ནི་རྐྱེན་བརྟག་པར་བཀག་པས་རྐྱེན་ལས་བྱུང་བ་མ་ཡིན་ཞིང་། རྐྱེན་མིན་ལས་བྱུང་བའི་རྒྱུ་མེད་ལས་དང་བྱེད་པོ་བརྟག་པར་བཀག་པས་ཡོད་པ་མིན་པ་དེའི་ཕྱིར་ལས་བྱེད་པ་པོ་ཡང་མེད་ལ། གལ་ཏེ་ལས་དང་བྱེད་པ་པོ་མེད་ན་ལས་དེ་ལས་སྐྱེས་པའི་འབྲས་བུ་ག་ལ་ཡོད་ཅིང་། ཇི་སྟེ་འབྲས་བུ་ཡོད་པ་མིན་ན་འབྲས་བུ་དེ་ལ་སྤྱོད་པའི་ཟ་བ་པོ་ལྟ་ག་ལ་ཡོད་དེ་ཟ་བ་པོ་མ་གྲུབ་བོ། །གསུམ་པ་རང་བཞིན་མེད་ཀྱང་ལས་འབྲས་གཞག་པའི་ཚུལ་ནི། གལ་ཏེ་དེ་ལྟ་ན། བདག་གིས་བྱས་པའི་ལས་རྣམས་ནི། །བདག་གིས་སོ་སོར་མྱང་བར་འགྱུར། །ཞེས་ལས་དང་འབྲས་བུའི་འབྲེལ་པ་མདོ་ལས་གསུངས་པ་དེ་ཐམས་ཅད་བཀག་པས་ལས་འབྲས་ལ་སྐུར་བ་འདེབས་པའི་ལོག་པར་ལྟ་བའམ་མེད་པར་ལྟ་བར་འགྱུར་རོ་ཞེ་ན། མ་ཡིན་ཏེ་ཁོ་བོ་ཅག་གིས་དེ་དག་རང་བཞིན་དུ་ཡོད་པ་བཀག་པ་ཡིན་གྱི་ཀུན་རྫོབ་ཏུ་མེད་པར་མི་བསྒྲུབ་པའི་ཕྱིར་རོ། །རང་བཞིན་མེད་པ་རྣམས་ལ་ཐ་སྙད་དུ་བྱ་བྱེད་མི་འཐད་པ་ཡང་མ་ཡིན་ཏེ། བསྟན་བཅོས་ལ་གྲགས་པའི་དཔེ་ཇི་ལྟར་སྟོན་པ་སངས་རྒྱས་བཅོམ་ལྡན་འདས་ཀྱིས་སྤྲུལ་པ་ནི་རྫུ་འཕྲུལ་ཕུན་སུམ་ཚོགས་པའི་སྒོ་ནས་སྤྲུལ་ཞིང་། སྤྲུལ་པ་དེ་ཡང་སྤྲུལ་པ་ན། དེས་སླར་ཡང་ཉིང་སྤྲུལ་གཞན་དག་སྤྲུལ་པར་མཛད་པ་ལྟར། དེ་བཞིན་ཏུ་ལས་བྱེད་པ་པོ་དེ་རང་བཞིན་དུ་མེད་ཀྱང་ཐ་སྙད་དུ་ལས་བྱེད་ནུས་པ་སྤྲུལ་པའི་རྣམ་པ་བཞིན་དང་། དེས་ལས་གང་བྱས་པ་རང་བཞིན་མེད་ཀྱང་ཐ་སྙད་དུ་བྱ་བར་རུང་པ་དཔེར་ན་སྤྲུལ་པས་སྤྲུལ་པ་གཞན་ཞིག་སྤྲུལ་པ་མཛད་པ་དེ་བཞིན་ནོ། །ཞེས་པའོ། །དེ་ཉིད་འཇིག་རྟེན་ལ་གྲགས་པའི་དཔེས་བསྒྲུབ་པ་འདོད་ཆགས་ལ་སོགས་པ་ཉོན་མོངས་པ་དང་དེས་བསླངས་པ་དགེ་མི་དགེ་མི་གཡོ་བའི་ལས་དང་དེའི་འབྲས་བུ་རྟེན་ཁོག་པ་དང་བཅས་པའི་ལུས་རྣམས་དང་། ལས་ཀྱི་བྱེད་པ་པོ་བརྗོད་དུ་མེད་པའི་བདག་དང་རྣམ་པར་སྨིན་པའི་དང་། བདག་པོའི་དང་རྒྱུ་མཐུན་པའི་འབྲས་བུ་དག་རང་བཞིན་མེད་ཀྱང་ཐ་སྙད་དུ་བརྟེན་ནས་འབྱུང་བར་སྣང་བ་དྲི་ཟའི་གྲོང་ཁྱེར་ལྟ་བུ་དང་། སྨིག་རྒྱུ་རྨི་ལམ་འདྲ་བ་ཡིན་ཞེས་པའོ། །དེ་ལྟ་ན་རབ་ཏུ་བྱེད་པ་འདིས་ལས་འབྲས་ལ་སོགས་པ་དོན་དམ་པར་རང་བཞིན་མེད་དགག་དང་། ཀུན་རྫོབ་ཏུ་བརྟེན་ནས་འབྱུང་བར་སྣང་བ་སྤྲུལ་པ་ལ་སོགས་པ་ལྟ་བུར་གྲུབ་པ་ཡིན་ནོ། །ཇི་སྐད་དུ་ཏིང་ངེ་འཛིན་རྒྱལ་པོ་ལས། གང་ཚེ་བདེར་གཤེགས་གཏམ་རྣམས་སྟོན་པ་ན། །མགོན་པོ་སྲང་བཞུད་མི་ལ་ཐུགས་བརྩེའི་ཕྱིར། །རྒྱལ་བས་དེར་ནི་སྤྲུལ་པ་རྣམ་སྤྲུལ་ཏེ། །དེ་དག་ལ་ཡང་སངས་རྒྱས་ཆོས་བཟང་སྟོན། །སྲོག་ཆགས་སྟོང་ཕྲག་དག་གིས་དེ་ཐོས་ནས། །སངས་རྒྱས་ཡེ་ཤེས་མཆོག་ལ་སྨོན་ལམ་འདེབས། །ནམ་བདག་འདི་འདྲའི་ཡེ་ཤེས་འཐོབ་སྙམ་སྟེ། །བསམ་པ་མཁྱེན་ནས་རྒྱལ་བས་དེ་ལུང་སྟོན། །ཅེས་དང་། ཇི་ལྟར་དྲི་ཟའི་གྲོང་ཁྱེར་སྣང་གྱུར་ཀྱང་། །གྲོང་ཁྱེར་ཕྱོགས་བཅུར་ཡོད་མིན་གཞན་ནའང་མེད། །དེ་དག་མིང་ཙམ་གྱིས་ནི་བཞག་པ་ཡིན། །དེ་ལྟར་དེ་བཞིན་གཤེགས་པས་འགྲོ་འདི་གཟིགས། །ཞེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། ལས་འབྲས་བརྟག་པ་ཞེས་བྱ་བ་སྟེ། རབ་ཏུ་བྱེད་པ་བཅུ་བདུན་པའི་རྣམ་པར་བཤད་པའོ།།  །།བདག་དང་ཆོས་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། གཟུགས་ནི་བདག་གམ་བདག་གིས་སྟོང་ཞེས་དང་། ལང་ཀར་གཤེགས་པ་ལས། བདག་ཅེས་བྱ་བ་བདུད་ཀྱི་སེམས། །འདི་ནི་ལྟ་བར་གྱུར་པ་ཡིན། །འདུ་བྱེད་ཕུང་པོ་འདི་སྟོང་སྟེ། །འདི་ལ་བདག་གམ་སེམས་ཅན་མེད། །ཅེས་པ་ལ་སོགས་པ་བདག་དང་བདག་གི་པའི་ཕུང་པོ་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་ཉོན་མོངས་དང་ལས་དང་ལུས་ལ་སོགས་པ་ཇི་ལྟར་སྣང་བ་འདི་དེ་ཁོ་ན་ཉིད་མ་ཡིན་གྱི་དྲི་ཟའི་གྲོང་ཁྱེར་ལ་སོགས་པ་ལྟར་དེ་ཁོ་ན་ཉིད་མ་ཡིན་བཞིན་དུ་བྱིས་པ་རྣམས་ལ་དེ་ཁོ་ན་ཉིད་ཀྱི་རྣམ་པར་སྣང་བ་བརྫུན་པ་ཡིན་ན། འོ་ན་ཆོས་རྣམས་ཀྱི་དེ་ཁོ་ན་ཉིད་དང་། དེ་རྟོགས་པ་དང་། དེ་ལ་འཇུག་པའི་ཐབས་དང་། དེས་དེ་རྟོགས་པའི་འབྲས་བུ་གང་ཞིག་ཡིན་ཅེ་ན། རིམ་པ་ལྟར་ཕྱི་ནང་གི་དངོས་པོ་ཡང་དག་པར་མ་གྲུབ་པས་དེ་ལ་བདག་དང་བདག་གིར་འཛིན་པའི་ཡུལ་བདག་དང་བདག་གི་བ་ཕུང་པོ་གདོད་མ་ནས་ཞི་བ་དང་། ཡང་དག་པའི་ཤེས་རབ་ཀྱིས་བདག་དང་བདག་གི་བ་མ་དམིགས་པས་ཕྱི་ནང་གི་ཆོས་རྣམས་ལ་གང་ཟག་དང་ཆོས་སུ་འཛིན་པ་ཟད་པ་དང་། བདག་དང་བདག་གི་བའི་ཕུང་པོ་འདི་ཅི་ཞིག་ཅེས་དེ་ལ་རིགས་པའི་ཤེས་པས་ཕྱིན་ཅི་མ་ལོག་པར་དཔྱོད་པ་དང་། དཔྱད་བྱ་རྣམ་པར་དཔྱད་བྱས་ན། །རྣམ་དཔྱོད་ལ་ནི་རྟེན་ཡོད་མིན། །རྟེན་མེད་ཕྱིར་ན་མི་འབྱུང་སྟེ། །དེ་ཡང་མྱ་ངན་འདས་པར་བསྟན། །ཅེས་པའི་ཚུལ་གྱིས་རྣམ་པར་དཔྱོད་པ་རིགས་པའི་ཤེས་དོན་བདག་དང་བདག་གི་བའི་ཕུང་པོ་མ་དམིགས་པས་བདག་དང་བདག་གིར་འཛིན་པ་མི་འབྱུང་ལ། དེ་ཟད་པས་ཉོན་མོངས་དང་ལས་ལྡོག་ཅིང་། དེ་ལོག་པས་སྐྱེ་བ་རྒ་ཤིའི་འཁོར་བ་ཉེ་བར་ཞི་བ་མྱ་ངན་ལས་འདས་པ་འཐོབ་པ་ཡིན་ནོ་ཞེས་བསྟན་པའི་དོན་དུ་རབ་ཏུ་བྱེད་པ་འདི་བཀོད་པ་ཡིན་ནོ། །གཞུང་གི་དོན་ལ་གསུམ་སྟེ། དེ་ཁོ་ན་ཉིད་ལ་འཇུག་པའི་ཚུལ་དང་། དེ་ཁོ་ན་ཉིད་ཀྱི་རང་བཞིན་དང་། དེ་རྟོགས་པའི་འབྲས་བུའོ། །དང་པོ་ལ་བདག་དང་བདག་གི་བ་དགག་པ་དང་། དེ་བཀག་པའི་འབྲས་བུ་དང་། བཀག་པ་ལ་ལུང་དང་འགལ་བ་སྤང་བ་གསུམ་ལས། དང་པོ་ལ་གཉིས་ཏེ། བླང་བྱ་ཕུང་པོ་ལས་དེ་ཉིད་དང་གཞན་དུ་མ་གྲུབ་པས་ལེན་པ་པོའི་བདག་དགག་པ་དང་། དེས་བདག་གི་བ་བླང་བྱ་ཕུང་པོ་ཡང་དགག་པ་གྲུབ་པའོ། །དང་པོ་ནི། ལེན་པ་པོའི་བདག་དེ་བླང་བྱ་ཕུང་པོའི་ངོ་བོར་རམ་དེ་ལས་ངོ་བོ་ཐ་དད་དུ་ཡོད་གྲང་། དེ་ལ་གལ་ཏེ་ཕུང་པོ་ཉིད་བདག་ཡིན་ན་བདག་དེ་སྐྱེ་དང་འཇིག་པ་ཅན་དང་དུ་མར་འགྱུར་ཏེ། ཕུང་པོ་མི་རྟག་པ་དུ་མ་དང་ངོ་བོ་དབྱེར་མེད་ཡིན་པའི་ཕྱིར་རོ། །འདོད་པ་ཡང་མ་ཡིན་ཏེ། གཞན་གྱི་སྡེ་པ་ལྟར་ན་བདག་རྟག་པ་གཅིག་བུར་འདོད་པའི་ཕྱོགས་ཉམས་པ་དང་། རང་གི་སྡེ་པ་ལྟར་ན་སྐད་ཅིག་མ་ལ་ལས་བྱེད་པ་པོ་དང་འབྲས་བུ་ལོངས་སྤྱོད་པ་པོ་གཞི་མཐུན་མི་རུང་བས་ལས་འབྲས་མི་འཐད་པའི་ཕྱིར་དང་། དུ་མ་ཡིན་ན་འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེ་ཞེས་པའི་ལུང་དང་འགལ་བའི་ཕྱིར་རོ། །དེ་བཞིན་དུ་རང་གི་སྡེ་པ་ཁ་ཅིག་བདག་ཕུང་པོའི་ངོ་བོར་འདོད་པ་དགག་པ་རྒྱས་པར་ནི་དབུ་མ་ལ་འཇུག་པ་ལས། གང་ཕྱིར་ཕུང་པོ་བདག་ན་དེ་ཕྱིར་དེ། །མང་བས་བདག་དེ་དག་ཀྱང་མང་པོར་འགྱུར། །བདག་ནི་རྫས་སུ་འགྱུར་ཞིང་དེར་ལྟ་བ། །རྫས་ལ་འཇུག་པས་ཕྱིན་ཅི་ལོག་མི་འགྱུར། །མྱ་ངན་འདས་ཚེ་ངེས་པར་བདག་ཆད་འགྱུར། །མྱ་ངན་འདས་སྔོན་སྐད་ཅིག་དག་ལ་ནི། །སྐྱེ་འཇིག་བྱེད་པོ་མེད་པས་འབྲས་མེད་ཉིད། །གཞན་གྱིས་བསགས་ལ་གཞན་གྱིས་ཟ་བར་འགྱུར། །ཞེས་དང་། འདི་ཉིད་དུ། ཉེ་བར་ལེན་ཉིད་བདག་མ་ཡིན། །དེ་འབྱུང་བ་དང་འཇིག་པ་ཡིན། །ཉེ་བར་བླང་བ་ཇི་ལྟ་བུར། །ཉེ་བར་ལེན་པོ་ཡིན་པར་འགྱུར། །ཞེས་འཆད་པར་འགྱུར་རོ། །གལ་ཏེ་གཉིས་པ་ལྟར་བདག་ཕུང་པོ་རྣམས་ལས་ངོ་བོ་གཞན་ཡིན་ན། འདུས་བྱས་གང་ཞེ་ན་ཕུང་པོ་ལྔའོ་ཞེས་གསུངས་པའི་ཚུལ་གྱིས་ཕུང་པོ་ལྔ་འདུས་བྱས་ཡིན་པས་དེ་དག་འདུས་བྱས་སུ་མཚོན་པའི་མཚན་ཉིད་སྐྱེ་གནས་འཇིག་པ་མེད་པར་འགྱུར་བས་དེ་དོན་བྱེད་ནུས་པའི་དངོས་པོར་མི་རུང་ངོ་ཞེས་པའམ། ཡང་ན་བདག་དེ་གཟུགས་སུ་རུང་བ་ལ་སོགས་པ་ཕུང་པོ་ལྔ་པོ་སོ་སོའི་མཚན་ཉིད་མེད་པར་ཏེ་མཚན་ཉིད་དམ་ངོ་བོ་ཐ་དད་དུ་དམིགས་པར་འགྱུར་བ་ལས་དེ་དག་ལས་ངོ་བོ་ཐ་དད་པའི་བདག་སྣང་རུང་མ་དམིགས་པས་མེད་དོ་ཞེས་པའོ། །དེ་ཉིད་དང་གཞན་བཀག་པ་ཉིད་ཀྱིས་རྟེན་དང་བརྟེན་པ་དང་ལྡན་པར་ཡང་ཤུགས་ལ་བཀག་པར་བལྟའོ། །གཉིས་པ་ནི། དེ་ལྟར་རྒྱུ་ལས་བྱེད་པ་པོ་དང་འབྲས་བུ་ཕུང་པོ་ལེན་པ་པོའི་བདག་ཉིད་ཡོད་པ་མ་ཡིན་པའི་ཕྱིར་ན་ལས་ཀྱི་འབྲས་བུའམ་ཉེ་བར་བླང་བྱའི་ཕུང་པོ་བདག་གི་བ་ཡང་རང་བཞིན་དུ་ཡོད་པར་ག་ལ་འགྱུར་ཏེ། བྱེད་པོ་མེད་པའི་ལས་དང་ལེན་པོ་མེད་པའི་བླང་བྱ་མི་རུང་བར་དགོངས་པའོ། །གཉིས་པ་དེ་དག་བཀག་པའི་འབྲས་བུ་ལ། དེས་ཡུལ་ཅན་འཛིན་པ་སྤོང་བ་དང་། དེ་ལ་རྩོད་པ་སྤང་བ་དང་། འཛིན་པ་ཟད་པས་གྲོལ་བ་ཐོབ་པའི་ཚུལ་གསུམ་ལས། དང་པོ་ནི། དེ་ལྟར་རྣལ་འབྱོར་པས་ལེན་པ་པོའི་བདག་དང་བདག་གི་བ་བླང་བྱ་ཕུང་པོ་མ་དམིགས་ཤིང་། རང་བཞིན་གྱིས་ཞི་བར་ཤེས་པའི་ཕྱིར་ངར་འཛིན་པ་དང་ང་ཡི་བ་ཕུང་པོར་འཛིན་པ་མེད་པའི་མི་འབྱུང་བར་འགྱུར་ཏེ། སྨིག་རྒྱུ་ལ་ཆུ་མེད་པར་ཤེས་པས་ཆུར་འཛིན་སྤང་བ་བཞིན་ནོ། །གཉིས་པ་ནི། དེ་ལྟར་ང་དང་ང་ཡིར་འཛིན་པ་མེད་པའི་རྣལ་འབྱོར་པ་དེ་ཡོད་པས་བདག་དང་བདག་གི་བ་ཡང་ཡོད་དོ་ཞེ་ན། ངར་འཛིན་དང་ང་ཡིར་འཛིན་པ་མེད་པའི་རྣལ་འབྱོར་པ་གང་ཡིན་པ་དེ་ཡང་རང་བཞིན་དུ་ཡོད་པ་མ་ཡིན་ཏེ་སྔར་བདག་དང་ཕུང་པོ་ཙམ་བཀག་པས་དེ་གཉིས་སུ་མ་འདུས་པའི་རྣལ་འབྱོར་པ་ཉིད་མི་སྲིད་པའི་ཕྱིར་རོ། །དེ་ལྟར་འཛིན་པ་གཉིས་དང་བྲལ་བའི་རྣལ་འབྱོར་པ་ཉིད་མ་གྲུབ་པ་ལ་ངར་འཛིན་དང་ང་ཡིར་འཛིན་པ་མེད་པའི་རྣལ་འབྱོར་པའི་དངོས་པོ་ཡོད་པར་གང་ཟག་གང་གིས་མཐོང་ཞིང་ལྟ་བ་དེས་དེ་ཁོ་ན་ཉིད་མི་མཐོང་ངོ་ཞེས་ཤེས་པར་བྱའོ། །ཇི་སྐད་དུ་ཏིང་ངེ་འཛིན་གྱི་རྒྱལ་པོའི་མདོ་ལས། ནང་གི་བདག་ཉིད་སྟོང་པར་ལྟོས། །ཕྱི་རོལ་གྱུར་པའང་སྟོང་པ་ལྟོས། །གང་ཞིག་སྟོང་ཉིད་སྒོམ་བྱེད་པ། །དེ་འགའ་ཞིག་ཀྱང་ཡོད་མ་ཡིན། །ཞེས་གསུངས་པ་ལྟ་བུའོ། །གསུམ་པ་ནི། དེ་ལྟར་ནང་ཟིན་པའི་ཕུང་པོ་དང་ཕྱི་རོལ་མ་ཟིན་པ་ཉིད་དག་ལ་རིམ་པ་ལྟར་བདག་དང་བདག་གི་སྙམ་དུ་འཛིན་པ་ཟད་ན་འདོད་པའི་དང་ལྟ་བའི་དང་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའི་དང་བདག་ཏུ་སྨྲ་བའི་ཉེ་བར་ལེན་པ་བཞི་པོ་འགག་པར་འགྱུར་ཞིང་། རྒྱུ་ལེན་པ་བཞི་པོ་དེ་ཟད་པས་ན་སྲིད་པ་ཟད་ཅིང་དེས་ཡང་སྲིད་ཕྱི་མའི་སྐྱེ་བ་ཡང་ཟད་པར་འགྱུར་ལ། དེས་ན་ལས་དང་ཉོན་མོངས་པ་ཟད་པ་ལས་ཐར་པ་མྱ་ངན་ལས་འདས་པ་ཐོབ་པར་འགྱུར་རོ་ཞེས་ཤེས་པར་བྱའོ། །འོ་ན་ལས་དང་ཉོན་མོངས་པ་དེ་དག་གང་གིས་འཛད་པར་འགྱུར་ཞེ་ན། དེ་ཡང་རྒྱུ་ཟད་པའི་སྒོ་ནས་ཏེ་འདི་ལྟར་ལས་དང་ཉོན་མོངས་ནི་སྔར་བཤད་པ་ལྟར་བདག་དང་བདག་གིར་འཛིན་པ་ལ་སོགས་པ་ཚུལ་བཞིན་མ་ཡིན་རྣམ་པར་རྟོག་པ་ལས་འབྱུང་ལ། རྣམ་རྟོག་དེ་དག་སྤྲོས་པ་ཕྲ་བ་ན་ཛ་ཞེས་པ་སྐབས་ཀྱིས་དུ་མ་ལ་འཇུག་པ་ལས་འདིར་ཤེས་པ་དང་ཤེས་བྱ་བརྗོད་བྱ་དང་རྗོད་བྱེད་ལ་སོགས་པ་མཚན་མར་འཛིན་པའི་སྤྲོས་པ་སྣ་ཚོགས་པ་ལས་འབྱུང་ལ་ཀུན་གྱི་རྩ་བ་ཐོག་མ་མེད་ནས་གོམས་པའི་མཚན་མའི་སྤྲོས་པ་ནི་སྤྲོ་བྱའི་ཤེས་པ་དང་ཤེས་བྱའི་ཆོས་ཐམས་ཅད་རང་བཞིན་སྟོང་པ་ཉིད་ལྟ་བ་གོམས་པ་ཉིད་ཀྱིས་འགག་པར་འགྱུར་ལ། དེ་འགག་པས་དེའི་འབྲས་བུ་ཚུལ་བཞིན་མ་ཡིན་པའི་རྣམ་རྟོག་ལྡོག་ཅིང་། དེ་ལོག་པས་ཉོན་མོངས་ལྡོག་ལ། དེ་ལོག་པས་ལས་ལྡོག་ཅིང་། དེ་ལོག་པས་སྐྱེ་བ་ལྡོག་པ་ཡིན་ནོ། །གསུམ་པ་ནི། དེ་ལྟར་བདག་དང་བདག་གི་བ་མེད་ན། བདག་ཉིད་བདག་གི་མགོན་ཡིན་གྱི། །གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་དུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་དང་། གནག་དང་དཀར་བའི་ལས་ནི་འཇིག་མི་འགྱུར། །བདག་གིས་བྱས་པ་མྱང་བར་འགྱུར་བའང་ཡིན། །ཞེས་གསུངས་པ་དང་ཇི་ལྟར་མི་འགལ་ཞེ་ན། དེ་སྐད་གསུངས་མོད་ཀྱི། འདི་ན་བདག་གམ་སེམས་ཅན་མེད། །ཆོས་འདི་དག་ནི་རྒྱུ་དང་བཅས། །ཞེས་དང་། ཆོས་ཐམས་ཅད་ནི་བདག་མེད་པའི་ཞེས་ཀྱང་ཇི་སྟེ་མ་གསུངས། དེའི་ཕྱིར་མདོའི་དགོངས་པ་བཙལ་དགོས་པས་སྤྱིར་སངས་རྒྱས་རྣམས་ཀྱིས་ནི་གདུལ་བྱ་དམན་པ་རྒྱང་ཕན་པ་ལྟ་བུ་ཚེ་སྔ་མ་ནས་འདིར་དང་འདི་ནས་ཕྱི་མར་འཁོར་བ་པོའི་བདག་མེད་པས་ལས་རྒྱུ་འབྲས་མེད་དོ་ཞེས་སྐུར་བ་བཏབ་པས་ངན་སོང་དུ་ལྟུང་བར་འགྱུར་བ་དེ་དག་རྗེས་སུ་གཟུང་བར་བྱ་བའི་ཕྱིར་ཀུན་རྫོབ་ཏུ་ཆོས་ཙམ་ལས་བཏགས་པའི་བདག་ཡོད་པ་ལ་དགོངས་ནས་བདག་གོ་ཞེས་ཀྱང་བརྟགས་པར་གྱུར་ཅིང་། གདུལ་བྱ་བར་མ་བདག་ཏུ་ལྟ་བ་མཁྲེགས་པས་ལས་འབྲས་ལ་ཡིད་ཆེས་ཤིང་མི་དགེ་བ་ལས་ལོག་པ་དེ་དག་འཁོར་བའི་རྒྱུ་འཇིག་ཚོགས་སུ་ལྟ་བ་ལྷོད་པར་བྱ་བ་དང་། མྱ་ངན་ལས་འདས་པ་ལ་སྦྱར་བར་བྱ་བའི་ཕྱིར་ཀུན་རྫོབ་ཙམ་དུ་བདེན་པའི་བདག་བཀག་ཆོས་ཡོད་པ་ལ་དགོངས་ནས་བདེན་པའི་བདག་མེད་དོ་ཞེས་ཀྱང་བསྟན་པར་གྱུར་ལ། གདུལ་བྱ་མཆོག་ཏུ་གྱུར་པ་ཀུན་རྫོབ་ཏུ་ལས་འབྲས་ལ་ཡིད་ཆེས་ཤིང་བདེན་པའི་བདག་མེད་པར་ལྟ་བ་དེ་དག་བཀག་ཆོས་ཀྱི་མཚན་མར་འཛིན་པ་དེ་ཡང་སྤང་བའི་ཕྱིར་དེ་ཁོ་ན་ཉིད་དུ་དགག་བྱ་བདག་དང་ནི་དེ་བཀག་པའི་བདག་མེད་པ་འགའ་ཡང་མེད་ཅེས་བསྟན་པ་ཡིན་པས་ཁོ་བོ་ཅག་གི་ཕྱོགས་ལ་ལུང་གིས་གནོད་པའམ་ལུང་ནང་ཕན་ཚུན་འགལ་བའི་ཉེས་པ་མེད་དོ་ཞེས་པའོ། །ཇི་སྐད་དུ་འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུངས་བདག་ཅེས་བྱ་བ་འདི་ནི་མཐའ་གཅིག་གོ །བདག་མེད་ཅེས་བྱ་བ་འདི་ནི་མཐའ་གཉིས་སོ། །མཐའ་དེ་གཉིས་ཀྱི་དབུས་གང་ཡིན་པ་དེ་ནི་བསྟན་དུ་མེད་པ་ཞེས་གསུངས་པ་ལྟ་བུའོ། །ཡང་ན་གྲངས་ཅན་ལ་སོགས་པས་འདུ་བྱེད་སྐད་ཅིག་མ་ལ་ལས་འབྲས་མི་འཐད་པར་བསམས་ནས་བདག་གོ་ཞེས་ཀྱང་བརྟགས་པར་གྱུར་ཅིང་། རྒྱང་ཕན་པས་འཁོར་བ་པོའི་བདག་མ་དམིགས་པས་བདག་མེད་ཅེས་ཀྱང་བསྟན་པར་གྱུར་ལ། དེ་ཁོ་ན་ཉིད་ཕྱིན་ཅི་མ་ལོག་པར་གཟིགས་པའི་སངས་རྒྱས་རྣམས་ཀྱིས་ནི་དེ་དག་གིས་བརྟགས་པའི་བདག་དང་ནི་བདག་མེད་འགའ་ཡང་མེད་ཅེས་ཀྱང་འཆད་མོད་ཀྱི་སྔ་མ་ཉིད་ལེགས་སོ། །གཉིས་པ་དེ་ཁོ་ན་ཉིད་ཀྱི་རང་བཞིན་ལ་དོན་དམ་པའི་དང་། ཀུན་རྫོབ་ཀྱི་རང་བཞིན་གཉིས་ལས། དང་པོ་ལ་གསུམ་སྟེ། རང་གི་ངོ་བོས་བསྟན་དུ་མེད་པ་དང་། སྒྲོ་བཏགས་ནས་བསྟན་པའི་ཚུལ་དང་། བསྟན་པའི་མཚན་ཉིད་དོ། །དང་པོ་ནི། དེ་ལྟར་དེ་ཁོ་ན་ཉིད་དུ་བདག་དང་བདག་མེད་པ་གཉིས་མ་བསྟན་ན་འོ་ན་ཅི་ཞིག་བསྟན་ཅེ་ན། དོན་དམ་པའི་དེ་ཁོ་ན་ཉིད་དེ་ལ་བརྗོད་པར་བྱ་བ་འགའ་ཞིག་ཡོད་ན་སྟོན་པར་འགྱུར་བ་ཞིག་ན་དེ་ལ་ནི་སྒྲས་ཞེན་ནས་ཀྱང་བརྗོད་པར་བྱ་བ་ལྡོག་པས་འགའ་ཡང་མ་བསྟན་ཏོ། །དེ་ཉིད་ཅིས་ཏེ་ཞེ་ན། དེ་བློའི་ཡུལ་དུ་འགྱུར་ན་རྒྱུ་མཚན་འགའ་ཞིག་ལས་མིང་འགའ་ཞིག་སྒྲོ་བཏགས་པའི་སྒོ་ནས་ཞེས་བརྗོད་པར་འགྱུར་བ་ཞིག་ན། དེ་ལ་སེམས་ཀྱི་སྤྱོད་ཡུལ་ལམ་དམིགས་པ་ཐམས་ཅད་ལྡོག་པས་མིང་གང་ཡང་སྒྲོ་གདགས་པར་མི་ནུས་པའི་ཕྱིར་རོ། །ཡང་ཅིའི་ཕྱིར་སེམས་ཀྱི་སྤྱོད་ཡུལ་ལྡོག་ཅེ་ན། ཆོས་རྣམས་ཀྱི་ཆོས་ཉིད་དེ་བཞིན་ཉིད་གདོད་ནས་མ་སྐྱེས་པ་དང་མ་འགགས་པས། གློ་བུར་གྱི་དྲི་མ་ཐམས་ཅད་དང་བྲལ་བའི་མྱ་ངན་ལས་འདས་པ་དང་མཚུངས་པར་ངོ་བོ་ཐམས་ཅད་གདོད་མ་ནས་ཞི་བ་དེའི་ཕྱིར་བློ་ལ་རྣམ་པ་འཆར་རྒྱུ་མེད་པས་སོ་ཞེས་པའོ། །ཡང་ན་སྔར་སྤྲོས་པ་ནི་སྟོང་པ་ཉིད་ཀྱིས་འགག་པར་འགྱུར་ཞེས་གང་སྨྲས་ན་སྟོང་ཉིད་དུ་ལྟ་བས་སྤྲོས་པ་ཇི་ལྟར་འགག་པར་འགྱུར་ཞེ་ན། སྟོང་པ་ཉིད་ནི་སྒྲ་དང་བློའི་ཡུལ་ཐམས་ཅད་ལས་འདས་པ་ཡིན་པས་དེའི་རང་བཞིན་དེ་ལྟར་ཤེས་པ་ཉིད་ཀྱིས་སྒྲ་རྟོག་གི་སྤྲོས་པ་ཐམས་ཅད་འགག་པར་འགྱུར་རོ་ཞེས་སྦྱར་བའམ། ཡང་ན་སྔར་ནང་དང་ཕྱིའི་དངོས་པོ་ལ་བདག་དང་བདག་གི་དགོད་མ་ནས་ཞི་བ་དེ་ཁོ་ན་ཉིད་ཡིན་ནོ་ཞེས་བཤད་ན། དེ་ལྟ་བུ་ཞིག་ཡིན་ནོ་ཞེས་བརྗོད་པའམ་ཤེས་པར་ནུས་སམ་ཞེ་ན། དེ་ཁོ་ན་ཉིད་དེ་ལ་བརྗོད་པར་བྱ་བ་ལྡོག་པ་སྟེ་ཞེས་པ་ལ་སོགས་པ་བཤད་པ་སྔ་མ་ལྟར་སྦྱར་རོ། །དེ་ཉིད་ཀྱི་ཕྱིར་སློབ་དཔོན་ཉིད་ཀྱིས། དམིགས་པ་ཐམས་ཅད་ཉེར་ཞི་ཞིང་། །སྤྲོས་པ་ཉེར་ཞི་ཞི་བ་སྟེ། །སངས་རྒྱས་རྣམས་ཀྱིས་གང་དུ་ཡང་། །སུ་ལའང་ཆོས་འགའ་མ་བསྟན་ཏོ། །ཞེས་འཆད་པར་འགྱུར་རོ། །གཉིས་པ་ནི། གལ་ཏེ་དེ་ལྟར་དོན་དམ་པའི་བདེན་པ་སྒྲ་བློའི་ཡུལ་ལས་འདས་ཀྱང་ཀུན་རྫོབ་ཏུ་སྒྲོ་བཏགས་པའི་ཚུལ་གྱིས་མ་བསྟན་ན་གདུལ་བྱ་རྣམས་ཀྱིས་དེའི་རང་བཞིན་དེ་ལྟར་རྟོགས་པར་མི་ནུས་ལ། མ་རྟོགས་ན་ཡང་མྱང་འདས་གསུམ་ཅི་རིགས་པར་ཐོབ་པར་མི་ནུས་པས་སྒྲོ་བཏགས་པའི་ཚུལ་གྱིས་བསྟན་དགོས་སོ་ཞེ་ན། དེ་སྒྲོ་བཏགས་ནས་ཐབས་ཀྱིས་བསྟན་པའི་ཚུལ་ནི་སྤྱིར་སངས་རྒྱས་རྣམས་ཀྱིས་ཐོག་མར་གདུལ་བྱ་ལས་དང་པོ་པ་དད་པར་བྱ་བའི་ཕྱིར་འཇིག་རྟེན་བྱིས་པའི་བློ་ལ་ལྟོས་ནས་སྣོད་བཅུད་ཀྱིས་བསྡུས་པའི་ཕྱི་ནང་གི་དངོས་པོ་ཐམས་ཅད་ཡང་དག་ཏུའང་བསྟན་ལ། ཕྱིས་དེ་ལ་ཞེན་པ་སྤང་བའི་ཕྱིར་འཕགས་པའི་སྣང་བཅས་ཀྱི་བློ་ལ་ལྟོས་ནས་ཡང་དག་མིན་པར་ཡང་བསྟན་ཏོ། །དེ་གཉིས་འགལ་བ་སྤང་བའམ་གཅིག་ཏུ་ཡོད་མེད་ཀྱི་མཐའ་སྤང་བའི་ཕྱིར་ཐ་སྙད་དུ་ཡང་དག་དང་། དེ་ཁོ་ནར་ཡང་དག་མ་ཡིན་པ་ཉིད་དོ་ཞེས་དེ་གཉི་གར་བསྟན་ཅིང་། གདུལ་བྱ་མཆོག་ལ་ཡང་དག་མ་ཡིན་པའི་བཀག་ཆོས་དེ་ཁོ་ན་ཉིད་དུ་ལྟ་བའི་སྒྲིབ་པ་ཅུང་ཟད་ཙམ་པོ་དེ་ཡང་སྤང་བའི་ཕྱིར་འཕགས་པའི་མཉམ་གཞག་ལ་ལྟོས་ནས་གང་འདི་ཐམས་ཅད་ཡང་དག་ཀྱང་མིན་ཞིང་། ཡང་དག་མིན་པ་ཡང་མིན་ནོ་ཞེས་བདག་དགག་སྒྲུབ་ཀྱི་སྤྲོས་པ་ཐམས་ཅད་དང་བྲལ་བར་བསྟན་ཏོ། །དེ་ལྟར་གདུལ་བྱ་དང་འཚམ་པར་སྟོན་པའམ། གདུལ་བྱ་རྣམས་རིམ་གྱིས་མི་གནས་པའི་མྱ་ངན་ལས་འདས་པར་ཁྲིད་པའི་ལམ་སྟོན་པས་ན་རྗེས་སུ་བསྟན་པའོ། །དེ་ཉིད་ཀྱི་དབང་དུ་མཛད་ནས་སློབ་དཔོན་འཕགས་པ་ལྷས། ཡོད་དང་མེད་དང་ཡོད་མེད་དང་། །གཉི་ག་མིན་ཞེས་ཀྱང་བསྟན་ཏེ། །ནད་ཀྱི་དབང་གིས་ཐམས་ཅད་ནི། །སྨན་ཞེས་བྱ་བར་འགྱུར་མིན་ནམ། །ཞེས་བཤད་དོ། །གསུམ་པ་ནི། དོན་དམ་པའི་དེ་ཁོ་ན་ཉིད་དེའི་མཚན་ཉིད་གང་ཡིན་ཞེ་ན། རང་བཞིན་སེམས་པས་དཔྱད་ན་སྔར་དེའི་ངོ་བོའམ་མཚན་གཞི་སྒྲ་བློའི་ཡུལ་ལས་འདས་པར་བཤད་པ་ཉིད་ཀྱིས་རྟེན་མེད་པའི་མཚན་ཉིད་ཀྱང་མེད་པར་བསྟན་པ་ཡིན་མོད་ཀྱི། འོན་ཀྱང་དེའི་ངོ་བོ་སྒྲོ་བཏགས་ནས་བསྟན་པ་ལྟར་དེའི་མཚན་ཉིད་ཀྱང་སྒྲོ་བཏགས་པའི་ཚུལ་གྱིས་བསྟན་དགོས་པས་དེའི་རིགས་མི་མཐུན་སེལ་བའི་མཚན་ཉིད་སྔར་བཤད་ཟིན་ལ། ལོག་རྟོག་སེལ་བའི་མཚན་ཉིད་གསུངས་པ་ནི་དེ་འཕགས་པའི་མཉམ་གཞག་སོ་སོ་རང་གིས་རིག་པའི་ཡེ་ཤེས་ཀྱིས་འགའ་ཡང་མཐོང་བ་མེད་པའི་ཚུལ་གྱིས་རིག་པར་བྱ་བ་ཡིན་གྱི་མ་རིག་པས་བསྒྲིབས་པའི་བྱིས་པ་རྣམས་ཀྱིས་རྟོགས་པའི་ཡན་ལག་གཞན་སྒྲ་དང་རྟགས་དང་དཔེ་ལ་སོགས་པ་ལས་འགའ་ཡང་མཐོང་བ་མེད་པའི་ཚུལ་གྱིས་དེའི་རང་བཞིན་ཇི་ལྟར་གནས་པ་ལྟར་ཤེས་པར་བྱ་བ་མིན་པ་དང་། གཟོད་མ་ནས་ངོ་བོ་ཅིར་ཡང་མ་གྲུབ་པས་ཞི་བ་དང་། སྤྲོས་པ་དོན་སྤྲོ་བར་བྱེད་པའི་ངག་རྣམས་ཀྱིས་ཞེན་ནས་ཀྱང་བརྗོད་པར་བྱ་བ་མ་ཡིན་པས་ངག་གིས་མ་སྤྲོས་པ་དང་། སེམས་ཀྱི་ཡུལ་ལས་འདས་པས་རྣམ་པར་རྟོག་པས་འགར་ཡང་བརྟག་ཏུ་མེད་པ་དང་། ཆོས་ཐམས་ཅད་ཀྱི་ཆོས་ཀྱི་དབྱིངས་ལ་མི་འདྲ་བའི་བྱེ་བྲག་མེད་པས་དོན་ཐ་དད་མིན་པས་ཏེ་ཆོས་ལྔ་པོ་དེ་ནི་དོན་དམ་པའི་དེ་ཁོ་ན་ཉིད་ཀྱི་མཚན་ཉིད་དོ་ཞེས་པ་སྟེ། ཇི་སྐད་དུ་མདོ་ལས། ཆོས་རྣམས་ཀྱི་དེ་བཞིན་ཉིད་དེ་ནི་མཁས་ཤིང་མཛངས་པ་འཕགས་པ་རྣམས་ཀྱིས་སོ་སོ་རང་གིས་རིག་པའི་ཡེ་ཤེས་ཀྱིས་རྟོགས་པར་བྱ་བ་ཡིན་གྱི་རྟོག་གེ་པ་རྣམས་ཀྱི་སྤྱོད་ཡུལ་མ་ཡིན་ནོ་ཞེས་དང་། ཆོས་ཀྱི་འཁོར་ལོ་བསྐོར་བ་ན། །གཟོད་ནས་ཞི་ཞིང་མ་སྐྱེས་པ། །རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཅེས་དང་། དོན་དམ་པའི་བདེན་པ་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་ཅི་སྨོས་ཞེས་དང་། ལྷའི་བུ་དོན་དམ་པར་ནི་གཏན་མ་སྐྱེས་པ་ཉེ་བར་བཟུང་ནས་ཆོས་ཐམས་ཅད་ལ་ཐ་དད་དུ་བྱ་བ་མེད་དོ་ཞེས་རིམ་པ་ལྟར་གསུངས་པ་ཡིན་ནོ། །ཡང་ན་དོན་དམ་པ་ཡན་ལག་གཞན་སྒྲ་དང་རྟགས་ལ་སོགས་པ་ལས་ཤེས་པར་བྱ་བ་མིན་ཏེ་སྒྲ་རྟགས་ཀྱི་སྤྲོས་པ་རྣམས་ཀྱིས་མ་སྤྲོས་ཏེ་དེ་དག་གི་ཡུལ་མ་ཡིན་པའི་ཕྱིར་རོ། །དེ་ཅི་སྟེ་སྙམ་ན། རྣམ་པར་རྟོག་པས་མིང་དང་རིགས་ལ་སོགས་པ་བརྟག་ཏུ་མེད་པའི་ཕྱིར་རོ། །དེ་ཉིད་ཅིས་ཏེ་སྙམ་ན། ངོ་བོ་གདོད་མ་ནས་ཞི་ཞིང་ཅིར་ཡང་མ་གྲུབ་པས་བློ་ལ་རྣམ་པ་འཆར་རྒྱུ་མེད་པའི་ཕྱིར་རོ། །དེ་ཉིད་ཀྱིས་ན། ཅིར་ཡང་མ་གྲུབ་ཆོས་ཉིད་ལ། །གཉིས་དང་གསུམ་ཚོགས་ག་ལ་ཡོད། །ཅེས་པའི་ཚུལ་གྱིས་མི་འདྲ་བའི་དབྱེ་བ་མེད་པས་ཐ་དད་དོན་མིན་ཞེས་གཅིག་གིས་གཅིག་བཤད་དུ་སྦྱར་རོ། །གཉིས་པ་ཀུན་རྫོབ་ཀྱི་དེ་ཁོ་ན་ཉིད་དམ་རང་བཞིན་ལ་དེའི་མཚན་ཉིད་ནི། མ་དཔྱད་པ་ཐ་སྙད་པའི་ཤེས་པ་འཁྲུལ་པའི་ཡུལ་དུ་བདེན་པ་ཞེས་སྔར་བཤད་ཟིན་ལ། དེའི་མཚན་གཞིའམ་ངོ་བོ་རྟེན་ཅིང་འབྲེལ་པར་འབྱུང་བའི་ཆོས་ཐམས་ཅད་ཡིན་པས་དེ་ཡང་མཐའ་གཉིས་དང་བྲལ་བའི་དབུ་མ་ཡིན་ཏེ། འདི་ལྟར་རྒྱུ་གང་ལ་བརྟེན་ཏེ་འབྲས་བུ་གང་འབྱུང་བའི་འབྲས་བུ་དེ་ནི་རེ་ཞིག་རང་ལ་བྱ་བྱེད་འགལ་བས་རྒྱུ་དང་རྫས་དེ་ཉིད་མིན་ལ་དེའི་ཕྱིར་འབྲས་བུའི་དུས་ན་རྒྱུ་ཡོད་པའི་རྟག་པ་མ་ཡིན་ཞིང་། དེ་ལ་མི་ལྟོས་པར་ཐལ་བས་འབྲས་བུ་དེ་ནི་རྒྱུ་དེ་ལས་རྫས་གཞན་པ་ཡང་མ་ཡིན་པའི་ཕྱིར་འབྲས་བུའི་དུས་ན་རྒྱུ་མེད་པའི་ཆད་པ་ཡང་མིན་ནོ། །དེ་ལྟ་ན་སངས་རྒྱས་འཇིག་རྟེན་སྲིད་པ་དང་ཞི་བའི་ཡ་ང་བའི་གནས་ལས་ཅི་རིགས་སུ་སྐྱོབ་པར་བྱེད་པའི་མགོན་རྣམས་ཀྱིས་བསྟན་པ་རྟེན་འབྲེལ་རང་བཞིན་སྐྱེ་མེད་སྐྱེ་རྒ་ན་འཆི་གཏན་གཅོད་པའི་བདུད་རྩིར་གྱུར་པ་དེ་སྔར་བཤད་པ་ལྟར་རྒྱུ་འབྲས་དོན་གཅིག་པ་མ་ཡིན་ཞིང་ཐ་དད་པའང་མིན་པས་རིམ་པར་རྟག་པ་མ་ཡིན་ཞིང་ཆད་པའང་མ་ཡིན་ནོ་ཞེས་སམ། ཡང་ན་སྔ་མ་ཀུན་རྫོབ་རྟེན་འབྲེལ་ལ་རྟག་ཆད་སྤོང་བ་དང་། ཕྱི་མ་དོན་དམ་རང་བཞིན་སྟོང་པ་ཉིད་ལ་རྟག་ཆད་སྤོང་བ་ཡིན་ནོ་ཞེས་ཟེར་རོ། །གསུམ་པ་ནི། ཇི་སྐད་བཤད་པའི་བདེན་པ་གཉིས་པོ་དེ་ཇི་ལྟ་བ་བཞིན་རྟོགས་པ་ལས་འབྲས་བུ་ཅི་འབྱུང་ཞེ་ན། རེ་ཞིག་ཉན་ཐོས་ཀྱི་རིགས་ཅན་གྱིས་ཆོས་ཐམས་ཅད་དོན་དམ་པར་སྤྲོས་པ་མེད་དགག་དང་ཀུན་རྫོབ་ཏུ་བརྟེན་ནས་འབྱུང་བ་སྒྱུ་མ་ལྟ་བུར་ཐོས་པ་དང་བསམ་པ་དང་སྒོམ་པའི་རིམ་གྱིས་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཀྱི་ཕུང་པོ་གསུམ་གྱི་བདུད་རྩི་ཉེ་བར་སྤྱད་པས་རྒྱུ་ཁམས་གསུམ་གྱི་ཉོན་མོངས་པ་སྤངས་པའི་སྒོ་ནས་ཚེ་འདི་ཉིད་ལའམ་འདིར་མ་ཐོབ་ཀྱང་ཚེ་གཞན་དུ་འབད་པ་མེད་པར་སྐྱེ་བ་དང་རྒ་ཤི་ཟད་པའི་མྱ་ངན་ལས་འདས་པ་ཐོབ་པར་འགྱུར་ཏེ། ཇི་སྐད་དུ་འཕགས་པ་ལྷས། དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང་། །སྐྱེ་བ་གཞན་དུ་འབད་མེད་པར། །ངེས་པར་ཐོབ་འགྱུར་ལས་བཞིན་ནོ། །ཞེས་བཤད་པ་ལྟ་བུའོ། །དེ་ཉིད་རང་སངས་རྒྱས་ཀྱི་རིགས་ཅན་དབང་པོ་རྣོ་འབྲིང་རྟུལ་པོས་ཐར་པ་ཆ་མཐུན་གྱི་དགེ་བ་དང་ཐོས་བསམ་སྒོམ་པའི་རིམ་གྱིས་ཅི་རིགས་སུ་སྤྱད་པས་རྫོགས་སངས་རྒྱས་རྣམས་མ་བྱུང་ཞིང་། ཉན་ཐོས་རྣམས་ཀྱང་ཟད་པ་ན་ཞིང་སྟོང་པར་སྐྱེས་ཏེ་དབང་པོའི་རིམ་པ་ལྟར་དྲོད་ཀྱི་ཡེ་ཤེས་ནས་དང་། བཟོད་པ་འབྲིང་གི་ཡེ་ཤེས་ནས་དང་སྒོམ་པའི་ལམ་གྱི་ཡེ་ཤེས་ནི་རྐྱེན་ཚེ་འདིའི་དགེ་བའི་བཤེས་གཉེན་བསྟེན་པ་མེད་པར་སྔོན་གྱི་བསོད་ནམས་གོམས་པ་དང་སྨོན་ལམ་གྱི་མཐུ་ལས་རབ་ཏུ་སྐྱེ་ཞིང་། དེའི་འབྲས་བུ་ཟད་པ་དང་མི་སྐྱེ་བ་ཤེས་པ་མངོན་དུ་བྱེད་པ་ཡིན་ནོ། །དེ་གཉི་གས་ཀྱང་མཐར་རྒྱལ་སྲས་རྣམས་ལྟར་མི་གནས་པའི་མྱ་ངན་ལས་འདས་པ་ཐོབ་པར་བྱ་དགོས་པས་ཐེག་པ་ཆེན་པོའི་རིགས་ཅན་རྣམས་ཀྱིས་དོན་དམ་པར་ཆོས་རྣམས་སྤྲོས་པ་མེད་དགག་གོམས་པར་བྱས་པས་ཡེ་ཤེས་ཀྱི་ཚོགས་དང་ཀུན་རྫོབ་སྒྱུ་མ་ལྟ་བུའི་རྟེན་ཅིང་འབྲེལ་བར་འབྱུང་བ་ལ་བརྟེན་ནས་ཀུན་རྫོབ་བྱང་ཆུབ་ཀྱི་སེམས་ཀྱིས་ཟིན་པའི་བསོད་ནམས་ཀྱི་ཚོགས་བསགས་པས་རིམ་པ་ལྟར་སྲིད་ཞིར་མི་གནས་པའི་མྱ་ངན་ལས་འདས་པ་འཐོབ་པར་བལྟའོ། །དེ་ལྟ་ན་བདེན་པ་གཉིས་ཀྱི་དོན་ཇི་ལྟ་བ་བཞིན་རྟོགས་པ་གོམས་པར་བྱས་པས་རེ་ཞིག་རིགས་ཅན་གསུམ་གྱིས་བྱང་ཆུབ་གསུམ་དང་མཐར་ཐམས་ཅད་ཀྱིས་བླ་ན་མེད་པའི་བྱང་ཆུབ་ཐོབ་པར་འགྱུར་བ་དེའི་ཕྱིར་དོན་ཤིན་ཏུ་ཆེན་པོ་ཅན་ཡིན་པས་ཤེས་རབ་ཅན་རྣམས་ཀྱིས་བྱང་ཆུབ་སེམས་དཔའ་རྟག་ཏུ་ངུ་ལྟར་ལུས་དང་སྲོག་ཀྱང་བཏང་སྟེ་འདི་ཉིད་བཙལ་བར་འོས་པ་ཡིན་ནོ། །དབུ་མ་རྩ་བའི་འགྲེལ་བ་འཐད་པའི་རྒྱན་ལས་བདག་དང་ཆོས་བརྟག་པ་སྟེ། རབ་ཏུ་བྱེད་པ་བཅོ་བརྒྱད་པའི་རྣམ་པར་བཤད་པའོ།།  །།ད་ནི་རྟེན་འབྱུང་དུས་ཀྱིས་སྟོང་པར་བསྟན་པ་ལ་དུས་ཀྱི་ངོ་བོ་དང་། སྒྲུབ་བྱེད་དགག་པ་གཉིས་ལས། དང་པོ་དུས་བརྟག་པ་ལ་ཡང་གསུམ་ལས། རེ་ཞིག་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། གཟུགས་འདས་པ་དང་མ་འོངས་པ་དང་ད་ལྟར་བྱུང་བ་ཞེས་བྱ་བར་མི་སྦྱོར་ཏེ། འདི་ལྟར་འདས་པ་དང་མ་འོངས་པ་དང་ད་ལྟར་བྱུང་བ་ཉིད་ཀྱང་མེད་ན་ཞེས་པ་ལ་སོགས་པ་དུས་གསུམ་རང་བཞིན་མེད་པར་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། དེ་ལྟར་དངོས་པོའི་རང་བཞིན་བཀག་མོད་ཀྱི་དུས་གསུམ་སྔར་མ་བཀག་ཅིང་མདོ་ལས་གསུངས་པས་ཡོད་ལ་དེ་ཡོད་པས་དེ་དག་ཏུ་འཇོག་པའི་རྒྱུ་དངོས་པོའང་ཡོད་པ་ཉིད་དེ་དངོས་པོ་འགགས་པ་དང་མ་སྐྱེས་པ་དང་སྐྱེས་ལ་མ་འགགས་པ་ལ་དུས་གསུམ་དུ་རྣམ་པར་གཞག་པའི་ཕྱིར་རོ་ཞེ་ན། དུས་གསུམ་ཉིད་རང་བཞིན་དུ་མེད་པས་དེར་རྣམ་འཇོག་གི་རྒྱུ་དངོས་པོའང་མེད་དོ་ཞེས་བསྟན་པའི་ཕྱིར་རབ་ཏུ་བྱེད་པ་འདི་བཀོད་པའོ། །གཞུང་གི་དོན་ལ་གཉིས་ཏེ། དུས་རང་བཞིན་དུ་ཡོད་པ་ལ་གནོད་པ་བརྗོད་པ་དང་། སྒྲུབ་བྱེད་དགག་པའོ། །དང་པོ་ལ་ཡང་ད་ལྟར་དང་མ་འོངས་པའི་དུས་དགག་པ་དང་། དེ་གཞན་ལ་སྦྱར་བ་གཉིས་ལས། དང་པོ་ལ་གསུམ་སྟེ། འདས་པ་ལ་ལྟོས་པ་དང་། མ་ལྟོས་པ་དགག་པ་དང་། དོན་བསྡུ་བའོ། །དང་པོ་ནི། ད་ལྟར་དང་མ་འོངས་པ་རང་བཞིན་དུ་ཡོད་ན་འདས་པ་ལ་ལྟོས་པའམ་མ་ལྟོས་པར་ཡོད་གྲང་། གལ་ཏེ་དང་པོ་ལྟར་ད་ལྟར་བྱུང་དང་མ་འོངས་པ། འདས་པ་ལ་ལྟོས་པར་གྱུར་ན། ད་ལྟར་བྱུང་དང་མ་འོངས་པ། །འདས་པའི་དུས་ན་ཡོད་པར་འགྱུར་ཏེ་དེའི་ལྡོག་ཁྱབ་ནི་གང་ཞིག་གང་ལ་མེད་པ་དེ་ནི་དེ་ལ་ལྟོས་པར་མི་འཐད་དེ་བྱེ་མ་ལ་ཏིལ་མར་བཞིན་ནོ་སྙམ་པའོ། །གལ་ཏེ་སྒྲོན་མ་དང་མུན་པ་ཕན་ཚུན་ལ་མེད་ཀྱང་འགལ་ཟླ་ཉིད་དུ་ལྟོས་ནས་གྲུབ་པས་མ་ངེས་སོ་ཞེས་ཀྱང་བརྗོད་པར་མི་ནུས་ཏེ། དེ་དག་དེ་ཁོ་ན་ཉིད་དུ་ཕན་ཚུན་ལྟོས་ནས་འགལ་ཟླ་ཉིད་དུ་གྲུབ་པ་མེད་པའི་ཕྱིར་ཏེ། དེ་ལྟ་མ་ཡིན་ན་དེ་གཉིས་ཕན་ཚུན་ལ་ཡོད་པར་ཐལ་བ་སུས་ཀྱང་སྤང་བར་མི་ནུས་སོ། །དེ་གཉིས་འདས་པའི་དུས་ན་ཡོད་པར་ཐལ་བ་འདོད་ན་དེ་གཉིས་འདས་པར་འགྱུར་ལ་དེ་ལྟ་ན་ད་ལྟར་དང་མ་འོངས་པ་མེད་པས་དེ་གཉིས་ལ་ལྟོས་པའི་འདས་པ་ཉིད་ཀྱང་གྲུབ་པར་མི་འགྱུར་རོ། །གལ་ཏེ་ཉེས་པ་དེ་སྤང་བར་འདོད་པས་ད་ལྟར་བྱུང་དང་མ་འོངས་པ་འདས་པའི་དུས་དེ་ན་མེད་པར་གྱུར་ན། ད་ལྟར་བྱུང་དང་མ་འོངས་པ་འདས་པ་དེ་ལ་ལྟོས་པར་འགྱུར་ཏེ་ལྟོས་པ་པོ་ཡོད་པའི་དུས་ན་ལྟོས་པ་མེད་ལ་ལྟོས་པ་ཡོད་པའི་ཚེ་ལྟོས་པ་པོ་མེད་པས་ལྟོས་པར་མི་འཐད་དོ་སྙམ་དུ་དགོངས་པའོ། །གཉིས་པ་ནི། གཞན་གྱི་སྡེ་པ་དག དུས་ཀྱིས་འབྱུང་བ་སྨིན་པར་བྱེད། །དུས་ཀྱིས་སྐྱེ་དགུ་སྡུད་པར་བྱེད། །དུས་ཀྱིས་གཉིད་ལོག་སད་པར་བྱེད། །དུས་ལས་འདའ་བ་ཤིན་ཏུ་དཀའ། །ཞེས་དུས་རྟག་པ་རྫས་སུ་ཡོད་པས་དེ་གཉིས་འདས་པ་ལ་མ་ལྟོས་པར་ཡོད་དོ་ཞེ་ན། འདས་པ་ལ་ནི་མ་ལྟོས་པར་ད་ལྟར་དང་མ་འོངས་པ་དེ་གཉིས་གྲུབ་པ་ཡོད་པ་མ་ཡིན་ཏེ་འདས་པ་དངོས་དང་བརྒྱུད་ནས་མ་འོངས་པ་ལ་ད་ལྟར་དང་མ་འོངས་པར་བསྙད་པའི་ཕྱིར་རོ། །གསུམ་པ་ནི། འདས་པ་དང་ལྟོས་པ་དང་མ་ལྟོས་པར་མ་གྲུབ་པ་དེའི་ཕྱིར་ད་ལྟར་བྱུང་བ་དང་། མ་འོངས་པའི་དུས་ཀྱང་རང་བཞིན་དུ་ཡོད་པ་མ་ཡིན་ནོ་ཞེས་པའོ། །གཉིས་པ་དེ་གཞན་ལ་སྦྱར་བ་ནི། ད་ལྟར་དང་མ་འོངས་པ་འདས་པ་ལ་ལྟོས་པ་དང་མ་ལྟོས་པར་མ་གྲུབ་པའི་རིམ་པའི་ཚུལ་ནི་འདི་ཉིད་ཀྱིས་དུས་ལྷག་མ་འདས་མ་འོངས་ད་ལྟར་ལ་ལྟོས་པ་དང་མ་ལྟོས་པར་མ་གྲུབ་པ་དང་། ད་ལྟར་དང་འདས་པ་མ་འོངས་པ་ལ་ལྟོས་པ་དང་མ་ལྟོས་པར་གྲུབ་པ་གཉིས་པོ་སྔར་གྱི་འདོན་པ་བསྣོར་བའམ་བསྒྱུར་བས་ཤེས་པར་བྱ་སྟེ། འདས་པ་དང་ནི་མ་འོངས་པ། །གལ་ཏེ་ད་ལྟར་བྱུང་ལྟོས་ན། །འདས་པ་དང་ནི་མ་འོངས་པ། །ད་ལྟར་བྱུང་དུས་ཡོད་པར་འགྱུར། །ཞེས་པ་ལ་སོགས་པ་དང་། འདས་དང་ད་ལྟར་བྱུང་བ་ནི། །གལ་ཏེ་མ་འོངས་ལྟོས་གྱུར་ན། །འདས་པ་དང་ནི་ད་ལྟར་བྱུང་། །མ་འོངས་དུས་ན་ཡོད་པར་འགྱུར། །ཅེས་པ་ལ་སོགས་པ་འདོན་པ་བསྣོར་བ་སླའོ། །ཇི་ལྟར་དུས་གསུམ་ཕན་ཚུན་ལྟོས་པ་དང་མ་ལྟོས་པར་དཔྱད་ན་མེད་པ་དེ་བཞིན་ཏུ་མཆོག་དང་ཐ་མ་འབྲིང་དང་ལ་སོགས་ཀྱིས་བསྡུས་པ་སྐྱེ་གནས་འཇིག་པ་དང་། འདོད་པ་དང་གཟུགས་དང་གཟུགས་མེད་དང་སློབ་མི་སློབ་དེ་གཉི་ག་མ་ཡིན་པ་དང་། རྒན་གཞོན་བར་མ་ལ་སོགས་པ་ཕན་ཚུན་ལྟོས་པའི་དངོས་པོ་གསུམ་གསུམ་དང་འབྲེལ་པ་ཐམས་ཅད་དང་། གཅིག་དང་སོགས་ཀྱིས་བསྡུས་པ་གཉིས་དང་གསུམ་དང་དུ་མ་སོགས་པའང་རེ་རེ་ལ་ལྟོས་པ་དང་མ་ལྟོས་པར་གཉིས་གཉིས་མ་གྲུབ་པས་ཐམས་ཅད་རང་བཞིན་མེད་པར་ཤེས་པར་བྱའོ། །དེའི་ཕྱིར་རྟེན་འབྱུང་མ་ཡིན་པའི་ཆོས་མི་སྲིད་ལ་གང་བརྟེན་ནས་འབྱུང་བ་ཐམས་ཅད་རང་གི་ལྟོས་ས་ལ་ལྟོས་པ་དང་མ་ལྟོས་པར་དཔྱད་ན་མ་གྲུབ་པར་བསྟན་པས་རབ་ཏུ་བྱེད་པ་འདིས་ཀྱང་ཆོས་ཐམས་ཅད་དོན་དམ་པར་སྤྲོས་པ་མེད་དགག་དང་། ཀུན་རྫོབ་ཏུ་སྒྱུ་མ་ལྟ་བུར་གྲུབ་པ་ཡིན་ནོ། །གཉིས་པ་དུས་ཀྱི་སྒྲུབ་བྱེད་དགག་པ་ལ་ཚད་དང་། དངོས་པོ་དགག་པ་གཉིས་ལས། དང་པོ་ནི། གལ་ཏེ་དུས་ནི་རང་བཞིན་དུ་ཡོད་པ་ཉིད་དེ་དེའི་ཚད་སྐད་ཅིག་ཐང་ཅིག་ཡུད་ཙམ་ནས་བསྐལ་བའི་བར་གསུངས་པས་དེའི་ཚད་ཡོད་པའི་ཕྱིར་རོ། །གང་ཞིག་མེད་པ་ལ་ནི་ཚད་ཡོད་པ་མ་ཡིན་ཏེ་བོང་བུའི་རྭ་བཞིན་ནོ་ཞེ་ན། སྐད་ཅིག་ལ་སོགས་པ་དུས་ཀྱི་ཚད་ཉིད་རང་བཞིན་དུ་ཡོད་པར་མ་གྲུབ་སྟེ། འདི་ལྟར་དུས་སྐད་ཅིག་གཉིས་པར་མི་གནས་པའམ། གནས་པ་ཞིག་ཚད་ཀྱིས་འཛིན་གྲང་། དང་པོ་ལྟར་ན། དུས་ནི་སྐད་ཅིག་ལ་སོགས་པའི་ཚད་ཀྱིས་འཛིན་པར་མི་བྱེད་དེ་སྐད་ཅིག་གཉིས་པར་མི་གནས་པའི་ཕྱིར་རོ། །དེའི་ཁྱབ་པ་ནི་སྐྱེས་པའི་སྐད་ཅིག་དེ་ཉིད་ལ་བྱ་བྱེད་འགལ་ཞིང་དུས་གཉིས་པར་མེད་པས་ཚད་གཟུང་མི་ནུས་པར་དགོངས་པའོ། །གཉིས་པ་ལྟར་ན། གལ་ཏེ་དུས་གནས་པ་ཞིག་ཡོད་ན་སྐད་ཅིག་ལ་སོགས་པའི་ཚད་ཀྱིས་འཛིན་པར་འགྱུར་བ་ཞིག་ན། གང་ཞིག་ཚད་ཀྱིས་གཟུང་བར་བྱ་བའི་དུས་གནས་པ་ཉིད་ཡོད་པ་མ་ཡིན་པས་དེ་སྐད་ཅིག་ལ་སོགས་པའི་ཚད་ཀྱིས་ཇི་ལྟར་བཟུང་ཞིང་གདགས་པར་བྱ་སྟེ་མོ་གཤམ་གྱི་བུ་བཞིན་ནོ། །དུས་གནས་པ་མེད་པ་ཉིད་ཅིས་ཏེ་སྙམ་ན། དངོས་པོ་ལས་ཐ་དད་པའི་དུས་ཡོད་ན་འཇིག་རྟེན་པའི་མངོན་སུམ་ལ་སྣང་རུང་ཡིན་པས་དེས་ཐ་དད་དུ་མ་དམིགས་པ་ཉིད་ཀྱིས་ཁེགས་ལ། དངོས་པོ་སྐད་ཅིག་མར་ཐ་སྙད་པའི་རྗེས་དཔག་གིས་གྲུབ་པས་མཐར་སྐད་ཅིག་གི་རང་བཞིན་གྱི་དངོས་པོ་ལས་མ་བཟུང་ཞིང་མ་དམིགས་པའི་ཕྱིར་དུས་གནས་པ་མེད་དོ་ཞེས་པའོ། །གཉིས་པ་ནི། གལ་ཏེ་རང་གི་སྡེ་པ་དག་སྐད་ཅིག་མའི་བདག་ཉིད་ཀྱི་དངོས་པོ་ལས་ཐ་དད་པའི་དུས་གནས་པ་མེད་པ་དེ་ལྟ་ནའང་དངོས་པོ་ཡོད་པས་དངོས་པོ་ལ་བརྟེན་ནས་བརྟགས་པའི་དུས་ནི་རང་བཞིན་དུ་ཡོད་པར་སྨྲའི་དངོས་མེད་ཀྱི་དུས་ནི་ག་ལ་ཡོད་དེ་མེད་དོ་ཞེ་ན། སྔར་བཀག་པའི་ཚུལ་གྱིས་རྟེན་དངོས་པོ་འགའ་ཡང་ཡོད་པ་མིན་པའི་ཕྱིར་ན་དེ་ལས་བརྟགས་པའི་དུས་ལྟ་རང་བཞིན་དུ་ཡོད་པར་ག་ལ་འགྱུར་ཏེ། བོང་བུའི་རྭ་ལ་རྣོ་བར་བཏགས་པ་བཞིན་ནོ། །དེ་ཉིད་ཀྱི་ཕྱིར་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཐེར་ཟུག་ཆོས་རྣམས་མྱ་ངན་འདའ་མི་འགྱུར། །མཁས་རྣམས་ནམ་ཡང་ལྟོས་པ་མེད་མི་འགྱུར། །ཅེས་དང་། ཆོས་ནི་སྟོང་ཕྲག་བརྒྱ་དག་བསྟན་གྱུར་ནས། །སངས་རྒྱས་འབུམ་ཕྲག་གང་དག་འདུས་གྱུར་ཀྱང་། །ཆོས་དང་ཡི་གེ་དག་ལ་ཟད་མེད་དེ། །སྐྱེ་བ་ཡོད་མིན་དེས་ན་ཟད་པ་མེད། །ཅེས་དང་། དེ་བཞིན་གཤེགས་པ་འབྱུང་བའི་དུས་ཀྱི་ཚེ། །བྱམས་པ་ཞེས་བྱའི་རྒྱལ་བ་འབྱུང་འགྱུར་ཞིང་། །ས་འདི་གསེར་གྱིས་བདལ་བ་འབྱུང་འགྱུར་བ། །དེ་ཚེ་དེ་ཡི་འབྱུང་དེ་ག་ལ་ཡོད། །ཅེས་དེ་ལྟར་དང་འདས་པ་དང་མ་འོངས་པ་རིམ་པ་ལྟར་རང་བཞིན་མེད་པར་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། དུས་བརྟག་པ་ཞེས་བྱ་བ་སྟེ། རབ་ཏུ་བྱེད་པ་བཅུ་དགུ་པའི་རྣམ་པར་བཤད་པའོ།།  །།དུས་ཀྱི་སྒྲུབ་བྱེད་དགག་པ་ལ་གཉིས་ལས། དུས་འབྲས་བུ་སྐྱེ་བའི་ལྷན་ཅིག་བྱེད་པའི་རྐྱེན་དུ་འདོད་པ་དགག་པ་ཚོགས་པ་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། འཕགས་པ་རྒྱ་ཆེར་རོལ་པ་ལས། མཆུ་དང་ལྐོག་མ་རྐན་ལ་བརྟེན་ནས་ནི། །ལྕེ་བསྒྱུར་བ་ལས་ཡི་གེའི་སྒྲ་འབྱུང་ཡང་། །ལྐོག་མར་བརྟེན་ནས་མ་ཡིན་རྐན་ལས་མིན། །རེ་རེ་ལ་ནི་ཡི་གེ་དམིགས་སུ་མེད། །ཚོགས་པ་དེ་ལ་བརྟེན་ནས་ངག་དེ་ནི། །ཡིད་ཀྱི་བློ་ཡི་དབང་གིས་འབྱུང་མོད་ཀྱི། །ཡིད་དང་ངག་ནི་མི་སྣང་གཟུང་མེད་དེ། །ནང་དང་ཕྱི་རོལ་དག་ནའང་དམིགས་སུ་མེད། །མཁས་པས་ངག་སྐད་སྒྲ་དང་དབྱངས་རྣམས་ཀྱི། །སྐྱེ་དང་འཇིག་པ་རྣམ་པར་བརྟག་བྱས་ན། །དེ་ཚེ་ངག་ཀུན་བྲག་ཅ་ལྟ་བུ་དང་། །སྐད་ཅིག་མ་དང་སྙིང་པོ་མེད་པར་མཐོང་། །ཞེས་པ་ལ་སོགས་པ་ཚོགས་པ་ལས་སྐྱེ་བ་རང་བཞིན་མེད་པར་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། རང་གི་སྡེ་པ་དག་དུས་བཀག་མོད་ཀྱི་རང་བཞིན་དུ་ཡོད་པ་ཉིད་དེ་ཕྱི་མྱུ་གུ་ལ་སོགས་པའང་དཔྱིད་ལ་སོགས་པའི་དུས་ཀྱི་ཁྱད་པར་མི་ཉེ་བར་མི་སྐྱེ་ལ། ལུས་ཅན་རྣམས་ཀྱི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་ནང་ལས་ཀྱིས་འབྲས་བུ་སྐྱེད་པའང་དུས་ལ་ལྟོས་པར་གསུངས་པས་ཕྱི་ནང་གི་འབྲས་བུ་སྐྱེད་པའི་ལྷན་ཅིག་བྱེད་པའི་རྐྱེན་ཡིན་པའི་ཕྱིར་རོ། །གང་མེད་པ་དེ་ནི་རྐྱེན་དུ་མི་རུང་སྟེ། ནམ་མཁའི་མེ་ཏོག་བཞིན་ནོ་ཞེ་ན། དཔྱད་ན་འབྲས་བུ་སྐྱེ་བ་ཉིད་མེད་པས་དུས་འབྲས་བུ་སྐྱེ་བའི་རྐྱེན་དུ་མི་འཐད་དོ་ཞེས་བསྟན་པའི་ཕྱིར། རབ་ཏུ་བྱེད་པ་འདི་བཀོད་པ་ཡིན་ནོ། །གཉིས་པ་གཞུང་གི་དོན་ལ་གསུམ་སྟེ། རྒྱུ་རྐྱེན་ཚོགས་པས་བསྐྱེད་པ་དགག་པ་དང་། རྒྱུས་བསྐྱེད་པ་དགག་པ་དང་། དེ་དག་གི་མཇུག་བསྡུ་བའོ། །དང་པོ་ལ་འབྲས་ཕྱོགས་ནས་སྐྱེ་བ་དགག་པ་དང་། རྒྱུ་ཕྱོགས་ནས་སྐྱེ་བ་དགག་པ་གཉིས་ལས། དང་པོ་ལའང་གསུམ་སྟེ། ཚོགས་པ་སྔ་མ་ལས་དང་། དུས་མཉམ་པ་ལས་དང་། ཕྱི་མ་ལས་འབྲས་བུ་སྐྱེ་བ་དགག་པའོ། །དང་པོ་ནི། རྒྱུ་རྐྱེན་གྱི་ཚོགས་པ་སྔ་མ་ལས་འབྲས་བུ་སྐྱེ་ན་འབྲས་བུ་དེ་ལ་ཡོད་པའམ་མེད་པ་ཞིག་སྐྱེ་གྲང་། དང་པོ་ལྟར། གལ་ཏེ་རྒྱུ་དང་རྐྱེན་རྣམས་ཀྱི། །ཚོགས་པ་ཉིད་ལས་སྐྱེ་འགྱུར་ཞིང་། །ཚོགས་ལ་འབྲས་བུ་ཡོད་ན་ནི། །དེ་ཡོད་པའི་ཕྱིར། ཇི་ལྟར་ཚོགས་པ་ཉིད་ལས་སྐྱེ་སྟེ། དེའི་ཁྱབ་པ་ནི་ཡོད་པ་སྐྱེ་བ་དོན་མེད་པའི་ཕྱིར་རོ། །གཉིས་པ་ལྟར། གལ་ཏེ་རྒྱུ་དང་རྐྱེན་རྣམས་ཀྱི། །ཚོགས་པ་ཉིད་ལས་སྐྱེ་འགྱུར་ཞིང་། །ཚོགས་པ་འབྲས་བུ་མེད་ན་ནི། །དེ་མེད་པའི་ཕྱིར་བྱེ་མ་ལས་ཏིལ་མར་ལྟར་ཇི་ལྟར་ཚོགས་པ་ཉིད་ལས་སྐྱེ་སྟེ། དེའི་ཁྱབ་པ་ནི་ཧ་ཅང་ཐལ་བས་མེད་པ་སྐྱེད་པར་མི་ནུས་པའི་ཕྱིར་རོ། །གཞན་ཡང་གལ་ཏེ་སྔ་མ་ལྟར་རྒྱུ་དང་རྐྱེན་རྣམས་ཀྱི། །ཚོགས་ལ་འབྲས་བུ་ཡོད་ན་ནི། །དེ་བལྟར་རུང་ཡིན་པས་ཚོགས་པ་ལ་གཟུང་དུ་ཡོད་པར་རིགས་ན་སྟེ། གཟུང་དུ་ཡོད་པར་ཐལ་བ་ལས་ཚོགས་པ་ཉིད་ལ་གཟུང་དུ་མེད་དེ་བལྟར་རུང་མ་དམིགས་པའི་ཕྱིར་མེད་དོ། །གལ་ཏེ་ཕྱི་མ་ལྟར་རྒྱུ་དང་རྐྱེན་རྣམས་ཀྱི། །ཚོགས་ལ་འབྲས་བུ་མེད་ན་ནི། །རྒྱུ་རྣམས་དང་ནི་རྐྱེན་དག་ཀྱང་ཆོས་ཅན། རྒྱུ་རྐྱེན་མ་ཡིན་པ་དང་མཚུངས་པར་འབྲས་བུ་མི་སྐྱེད་པར་འགྱུར་ཏེ། འབྲས་བུ་མེད་པར་ཁྱད་པར་མེད་པའི་ཕྱིར་རོ། །དེའི་ཁྱབ་པ་ནི་རྒྱུ་མཚན་མཚུངས་པ་དང་ལྡོག་པ་གཅིག་པའི་ཁྱབ་པ་གཞན་དང་མཚུངས་པར་སྔར་བཤད་ཟིན་ཏོ། །གཉིས་པ་ནི། སྒྲོན་མའི་འོད་ལྟར་འབྲས་བུ་དང་དུས་མཉམ་པའི་ཚོགས་པ་ལས་སྐྱེའོ་ཞེ་ན། འོག་གི་གལ་ཏེ་དེ་ལྟར་རྒྱུ་རྐྱེན་གྱི་ཚོགས་པ་དང་ལྷན་ཅིག་ཏུ། འབྲས་བུ་ཡང་ནི་སྐྱེ་བར་འགྱུར་བའི་ཕྱིར་ན་དེ་གཉིས་ཀྱི་དོན་སྐྱེད་པར་བྱེད་དང་བསྐྱེད་བྱ་གང་ཡིན་པ་དེ་དུས་གཅིག་པར་ནི་ཐལ་བར་འགྱུར་ན་དུས་མཉམ་པ་ནི་མ་གྲུབ་ན་སྐྱེད་བྱེད་དང་གྲུབ་ན་བསྐྱེད་བྱར་འགལ་བས་རྒྱུ་འབྲས་མི་རིགས་སོ། །གསུམ་པ་ནི། བྱེ་བྲག་ཏུ་སྨྲ་བ་ཁ་ཅིག་འབྲས་བུ་རྒྱུ་རྐྱེན་གྱི་ཚོགས་པའི་སྔ་རོལ་མ་འོངས་པ་ན་ཡོད་པ་ཞིག་ཚོགས་པས་ད་ལྟར་བར་བསྐྱེད་པ་ཡིན་ནོ་ཞེ་ན། གལ་ཏེ་དེ་ལྟར་རྒྱུ་རྐྱེན་ཚོགས་པའི་སྔ་རོལ་དུ། འབྲས་བུའི་ངོ་བོ་སྐྱེས་པར་གྱུར་ན་ནི་མ་འོངས་པ་ན་ཡོད་པའི་འབྲས་བུ་དེ་ཆོས་ཅན། རྒྱུ་མེད་དུ་འབྱུང་བར་འགྱུར་ཏེ། རྒྱུ་དང་རྐྱེན་རྣམས་ལ་ལྟོས་པ་མེད་པའི་ཕྱིར་རོ། །གཉིས་པ་རྒྱུ་ཕྱོགས་ནས་ཚོགས་པ་ལས་སྐྱེ་བ་དགག་པ་ནི། འོག་གི་རྒྱུ་རྣམས་དང་ནི་རྐྱེན་དག་གི ཚོགས་པ་གང་ཡིན་པ་དེ་ཡིས་ནི་ཆོས་ཅན། དེ་ཁོ་ན་ཉིད་དུ་འབྲས་བུ་ཇི་ལྟར་སྐྱེད་པར་བྱེད་དེ་རང་ལ་བྱ་བྱེད་འགལ་བས་བདག་གིས་བདག་ཉིད་མི་སྐྱེད་པའི་ཕྱིར་ནམ་མཁའ་བཞིན་ནོ། །དེའི་ཁྱབ་པ་ནི་ཚོགས་པ་བདག་གིས་མ་བསྐྱེད་དེ་གཞན་ལ་ལྟོས་ན་རང་བཞིན་དུ་མི་རུང་བས་འབྲས་བུ་རང་བཞིན་བསྐྱེད་མི་ནུས་པར་སྡུག་བསྔལ་བརྟག་པར་བཤད་ཟིན་ཏོ། །གཉིས་པ་རྒྱུ་ལས་སྐྱེ་བ་དགག་པ་ལ། ཁ་ཅིག་འབྲས་བུ་དངོས་སུ་རྒྱུ་རྐྱེན་ཚོགས་པས་མི་སྐྱེད་ཀྱི་རྒྱུས་སྐྱེད་པ་ཡིན་ལ་རྐྱེན་གྱི་ཚོགས་པས་ནི་རྒྱུ་ལ་ཕན་འདོགས་པ་ཡིན་ནོ་ཞེས་ཟེར་རོ། །དེ་དགག་པ་ལ་བཅུ་ལས། དང་པོ་རྒྱུས་འབྲས་བུ་ལ་རྒྱུ་བྱིན་པ་དང་མ་བྱིན་པར་སྐྱེད་པ་དགག་པ་ནི། རྒྱུ་ནི་རྣམ་པར་འགྱུར་བ་ན། །གཞན་གྱི་རྒྱུ་རུ་འགྱུར་བ་ཡིན། །ཞེས་པའི་ཚུལ་གྱིས་འབྲས་བུ་སྐྱེ་བ་ལ་རྒྱུ་འགག་པ་སྔོན་དུ་འགྲོ་དགོས་པས་རྒྱུ་འབྲས་བུ་ལ་འབྲས་བུ་སྐྱེ་རུང་གི་ཆོས་བྱེད་རྒྱུ་བྱིན་ནས་འགག་གམ་མ་བྱིན་པར་འགག་གྲང་། དེ་ལ་གལ་ཏེ་སྔ་མ་ལྟར་རྒྱུས་ནི་འབྲས་བུ་ལ་བྱེད་རྒྱུ་བྱིན་ནས་ནི་འགག་པར་གྱུར་ན། འབྲས་བུ་ལ་སྐྱེར་རུང་གི་ཆོས་གང་བྱིན་པ་དང་གང་འགགས་པའི་སྟེ་རྒྱུ་ཡི་བདག་ཉིད་གཉིས་སུ་འགྱུར་བས་ཕྱེད་རྟག་ཕྱེད་མི་རྟག་པར་འགྱུར་ན། རྟག་མི་རྟག་གཉིས་རྫས་གཅིག་ལ་སྲིད་པ་ཡང་མ་ཡིན་པས་དེ་མི་རིགས་སོ། །གལ་ཏེ་ཕྱི་མ་ལྟར་རྒྱུས་ནི་འབྲས་བུ་ལ་བྱེད་རྒྱུ་མ་བྱིན་པར་བདག་ཉིད་ཐམས་ཅད་འགག་པར་གྱུར་ན། འབྲས་བུ་དེ་ནི་རྒྱུ་མེད་པར་འགྱུར་ཏེ་རྒྱུ་འགགས་ནས་ནི་སྐྱེས་པའི་ཕྱིར་ཞེས་པའོ། །གཉིས་པ་འབྲས་བུ་དང་ཐ་མི་དད་ཀྱི་རྒྱུས་སྐྱེད་པ་དགག་པ་ནི། རྒྱུ་འབྲས་རྫས་གཞན་ཡིན་ན་བརྟག་པ་དེར་འགྱུར་བ་ཞིག་ན་རྒྱུ་འབྲས་རྫས་གཞན་པ་ནི་མ་ཡིན་གྱི་རྒྱུ་ཉིད་ཀྱི་གནས་སྐབས་འགགས་ནས་འབྲས་བུའི་བདག་ཉིད་དུ་གནས་པ་ཡིན་ནོ་ཞེ་ན། གལ་ཏེ་དེ་ལྟར་རྒྱུའི་གནས་སྐབས་འགགས་ནས་དེའི་རང་བཞིན་འབྲས་བུར་འབྱུང་བ་ཡིན་ན་ཟློས་གར་མཁན་ཆ་བྱད་འདོར་ལེན་བྱེད་པ་ལྟར་རྒྱུའི་རང་བཞིན་ནི་གནས་སྐབས་ཀུན་ཏུ་འཕོ་བར་འགྱུར་ལ། དེ་ལྟར་འདོད་ན་རྒྱུའི་རང་བཞིན་རྟག་པར་ཐལ་བས་དོན་བྱེད་ནུས་པའི་དངོས་པོར་མི་རུང་བ་དང་། སྔོན་སྐྱེས་ཟིན་པའི་རྒྱུ་ཡང་ནི། ཡང་སྐྱེ་བར་ནི་ཐལ་བར་འགྱུར་བས་སྐྱེ་བ་དོན་མེད་དོ། །གལ་ཏེ་སྔར་སྐྱེས་པའི་རྒྱུའི་བདག་ཉིད་དུ་མི་སྐྱེའི་སྔར་མེད་པའི་འབྲས་བུའི་བདག་ཉིད་དུ་སྐྱེ་བ་ཡིན་པས་དོན་མེད་པ་མ་ཡིན་ནོ་ཞེས་ཀྱང་བརྟག་པར་མི་ནུས་ཏེ། ཁྱོད་ལྟར་ན་རྒྱུ་འབྲས་གཉིས་རང་བཞིན་གཅིག་ཡིན་པས་དེ་གཉིས་མིང་ཐ་དད་པ་ཙམ་ཡིན་པའི་ཕྱིར་དང་། གནས་སྐབས་ཐ་དད་ན་ཡང་དེ་དང་ངོ་བོ་དབྱེར་མེད་པའི་གནས་སྐབས་ཅན་གྱི་རང་བཞིན་ཐ་མི་དད་དུ་མི་རུང་བའི་ཕྱིར་རོ། །གསུམ་པ་རྒྱུས་འབྲས་བུ་སྐྱེས་མ་སྐྱེས་མི་སྐྱེད་པ་ནི། རྒྱུས་འབྲས་བུ་སྐྱེས་པའམ་མ་སྐྱེས་པ་ཞིག་སྐྱེད། དང་པོ་ལྟར་ན། དེ་རྒྱུ་འགགས་པའམ་མ་འགགས་པ་ཞིག་གིས་སྐྱེད་གྲང་། སྔ་མ་ལྟར་ན། རྒྱུ་འགགས་པ་ནུབ་ཅིང་མེད་པར་གྱུར་པ་ཡིས། འབྲས་བུ་སྐྱེས་པ་ཇི་ལྟར་སྐྱེད་དེ་རྒྱུ་འགགས་ནས་མེད་པ་ལ་འབྲས་བུ་སྐྱེད་པའི་ནུས་པ་མེད་པའི་ཕྱིར་དང་། འབྲས་བུ་སྐྱེས་པ་སྐྱེ་བ་དོན་མེད་པའི་ཕྱིར་རོ། །ཕྱི་མ་ལྟར་ན། འབྲས་བུ་སྐྱེས་པ་ད་ལྟར་བ་དང་ནི་འབྲེལ་བའི་རྒྱུ་མ་འགགས་ཤིང་གནས་པས་ཀྱང་ནི་འབྲས་བུ་སྐྱེས་པ་ཇི་ལྟར་སྐྱེད་དེ། རྒྱུ་རྣམ་པར་མ་འགྱུར་བས་རྒྱུའི་མཚན་ཉིད་འབྲས་བུ་ལ་ཕན་འདོགས་མེད་པའི་ཕྱིར་དང་། འབྲས་བུ་སྐྱེས་པ་སྔར་ལྟར་སྐྱེ་བ་དོན་མེད་པའི་ཕྱིར་རོ། །བརྟག་པ་གཉིས་པ་ལྟར་ན། ཇི་སྟེ་འབྲས་བུ་མ་སྐྱེས་པས་རྒྱུ་འབྲས་མ་འབྲེལ་བའི་ཕྱིར་ན་རྒྱུས་ནི་འབྲས་བུ་གང་ཞིག་སྐྱེད་པར་བྱེད་དེ་གཏན་སྐྱེད་པར་མི་བྱེད་པའམ། ཡང་ན་མ་འབྲེལ་བར་ཁྱད་པར་མེད་པ་ཐམས་ཅད་བསྐྱེད་པར་འགྱུར་རོ། །བཞི་པ་རྒྱུས་འབྲས་བུ་མཐོང་མ་མཐོང་མི་སྐྱེད་པ་ནི། ཡང་རྒྱུས་འབྲས་བུ་མཐོང་ནས་སམ་མ་མཐོང་བར་སྐྱེད་གྲང་། སྔ་མ་ལྟར་རྒྱུས་ནི་འབྲས་བུ་མཐོང་ནས་སྐྱེད་པར་མི་བྱེད་དེ། འབྲས་བུ་མེད་ན་མཐོང་བར་མི་ནུས་ལ་ཡོད་ན་སྐྱེ་བ་དོན་མེད་པའི་ཕྱིར་རོ། །ཕྱི་མ་ལྟར་རྒྱུས་ནི་འབྲས་བུ་མ་མཐོང་བ་སྐྱེད་པར་མི་བྱེད་དེ་གང་མ་མཐོང་བ་ཐམས་ཅད་སྐྱེད་པར་འགྱུར་བས་ཧ་ཅང་ཐལ་བའི་ཕྱིར་རོ། །ལྔ་པ་རྒྱུས་འབྲས་བུ་ཕྲད་མ་ཕྲད་མི་སྐྱེད་པ་ནི། གཞན་ཡང་རྒྱུས་འབྲས་བུ་ཕྲད་ནས་སམ་མ་ཕྲད་པར་སྐྱེད་གྲང་། དང་པོ་ལྟར་ན་ཕྲད་པ་ཉིད་མེད་པ་དང་། ཡོད་ཀྱང་སྐྱེད་པར་མི་རུང་བ་གཉིས་ལས། དང་པོ་ནི། རྒྱུ་འབྲས་གཉིས་ལ་ཕྲད་པ་ཡོད་ན་བསྐྱེད་བྱ་སྐྱེད་བྱེད་དུ་རུང་བ་ཞིག་ན་དེ་མེད་དེ་འབྲས་བུའི་དུས་གསུམ་རེ་རེ་ཞིང་རྒྱུའི་དུས་གསུམ་དང་ཕྲད་པར་མི་རུང་བའི་ཕྱིར་རོ། །འདི་ལ་གསུམ་ལས། འབྲས་བུ་འདས་པ་རྒྱུའི་དུས་གསུམ་དང་ཕྲད་པར་མི་རུང་བ་ནི། འབྲས་བུ་འདས་པ་རྒྱུ་འདས་པ་དང་རྒྱུ་མ་སྐྱེས་པ་དང་རྒྱུ་སྐྱེས་པ་ད་ལྟར་བ་དང་། ལྷན་ཅིག་ཕྲད་པར་འགྱུར་བ་ནི། ནམ་ཡང་ཡོད་པ་མ་ཡིན་ཏེ། རིམ་པ་ལྟར་གཉི་ག་འདས་ནས་མེད་པའི་ཕྱིར་དང་། འབྲས་བུ་འདས་ཤིང་རྒྱུ་མ་སྐྱེས་པས་ན་མེད་པས་དང་། དེ་གཉིས་དུས་མི་མཚུངས་པའི་ཕྱིར་དང་། འབྲས་བུ་མེད་པས་དང་། དུས་མི་མཚུངས་པའི་ཕྱིར་རོ། །གཉིས་པ་འབྲས་བུ་ད་ལྟར་བ་རྒྱུའི་དུས་གསུམ་དང་ཕྲད་པར་མི་རུང་བ་ནི། འབྲས་བུ་སྐྱེས་པ་ད་ལྟར་བ་རྒྱུ་མ་སྐྱེས་པ་དང་། འདས་པ་དང་ནི་སྐྱེས་པ་དང་། །ལྷན་ཅིག་ཕྲད་པར་འགྱུར་བ་ནི། །ནམ་ཡང་ཡོད་པ་མ་ཡིན་ཏེ། །རིམ་པ་ལྟར་དུས་མི་མཚུངས་ཤིང་རྒྱུ་མ་སྐྱེས་པས་མེད་པའི་ཕྱིར་དང་། དུས་མི་མཚུངས་ཤིང་རྒྱུ་འདས་པས་མེད་པའི་ཕྱིར་དང་། དུས་མཉམ་པ་རྒྱུ་འབྲས་སུ་མི་རུང་ཞིང་ཕྲད་ཅིང་ལྟོས་པ་དོན་མེད་པའི་ཕྱིར་རོ། །གསུམ་པ་འབྲས་བུ་མ་འོངས་པ་རྒྱུའི་དུས་གསུམ་དང་འཕྲད་པར་མི་རུང་བ་ནི། འབྲས་བུ་མ་སྐྱེས་པ་རྒྱུ་སྐྱེས་པ་དང་། མ་སྐྱེས་པ་དང་འདས་པ་དང་། ལྷན་ཅིག་ཕྲད་པར་འགྱུར་བ་ནི། །ནམ་ཡང་ཡོད་པ་མ་ཡིན་ཏེ། །རིམ་པ་ལྟར་དུས་མི་མཚུངས་ཤིང་། འབྲས་བུ་མ་སྐྱེས་པས་མེད་པའི་ཕྱིར་དང་། གཉི་ག་མ་སྐྱེས་ནས་མེད་པའི་ཕྱིར་དང་། དུས་མི་མཚུངས་ཤིང་གཉི་ག་མེད་པའི་ཕྱིར་རོ། །གཉིས་པ་ནི། འོག་གི་དེ་ལྟར་དཔྱད་ན་མེད་མོད་ཀྱི་ཇི་ཞིག་ལྟར་ཕྲད་པ་ཡོད་པ་ཡིན་ན་ཡང་། རྒྱུས་ནི་འབྲས་བུ་ཇི་ལྟར་སྐྱེད་དེ་དུས་མཉམ་པ་ལ་བསྐྱེད་བྱ་སྐྱེད་བྱེད་མི་འཐད་པའི་ཕྱིར་རོ། །བརྟག་པ་གཉིས་པ་ལྟར་ཕྲད་པ་ཡོད་པ་མ་ཡིན་ན། རྒྱུས་ནི་འབྲས་བུ་ཇི་ལྟར་སྐྱེད་དེ་མ་ཕྲད་པ་ཐམས་ཅད་སྐྱེད་པར་འགྱུར་བ་དང་། རྒྱུ་མེད་པར་འགྱུར་བའི་ཕྱིར་རོ།










Wuma Sherab Drelwa05-11.html





.
།དྲུག་པ་འབྲས་བུས་སྟོང་མི་སྟོང་གི་རྒྱུས་མི་སྐྱེད་པ་ནི། འབྲས་བུས་སྟོང་པའམ་མི་སྟོང་པའི་རྒྱུས་འབྲས་བུ་སྐྱེད་པར་བྱེད་གྲང་། དེ་ལ་གལ་ཏེ་འབྲས་བུས་སྟོང་པའི་རྒྱུས་ཇི་ལྟར་འབྲས་བུ་སྐྱེད་པར་བྱེད་དེ་རྒྱུ་མ་ཡིན་པ་ལྟར་འབྲས་བུ་རང་ལ་མེད་པ་སྐྱེད་པར་མི་ནུས་པའི་ཕྱིར་རོ། །གལ་ཏེ་འབྲས་བུས་མི་སྟོང་པའི་རྒྱུས་ཇི་ལྟར་འབྲས་བུ་སྐྱེད་པར་བྱེད་དེ་མཁར་གཞོང་ན་ཡོད་པའི་རྒྱ་ཤུག་ལྟར་རང་ལ་ཡོད་པ་སྐྱེ་བ་དོན་མེད་པའི་ཕྱིར་རོ། །བདུན་པ་འབྲས་བུ་ཉིད་སྟོང་མི་སྟོང་མི་སྐྱེ་བ་ནི། འབྲས་བུ་དེ་ཡང་རང་བཞིན་གྱིས་སྟོང་པའམ་མི་སྟོང་པ་ཞིག་སྐྱེ། སྔ་མ་ལྟར་ན་འབྲས་བུ་རང་བཞིན་གྱིས་སྟོང་པ་ཡང་དག་པར་ཇི་ལྟར་སྐྱེ་བར་འགྱུར་ཞིང་། སྟོང་པ་ཡང་དག་པར་ཇི་ལྟར་འགག་པར་འགྱུར་ཏེ་རྟེན་མེད་པའི་ཕྱིར་ནམ་མཁའི་མེ་ཏོག་བཞིན་ནོ། །འོན་ཀྱང་འབྲས་བུ་རང་བཞིན་སྟོང་པ་དེ་ཡང་རྟེན་མེད་པས་ཡང་དག་པར་མ་འགགས་པ་དང་མ་སྐྱེས་པར་ཡང་ཐལ་བར་འགྱུར་བ་ཡིན་ནོ། །མདོར་ན་སྟོང་པའི་ཆོས་རྣམས་ལས། །སྟོང་པ་ཁོ་ན་སྐྱེ་བར་འགྱུར། །ཞེས་དང་། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བར་འགྱུར། །ཞེས་པ་ནི་རང་བཞིན་སྟོང་པ་ལ་ཐ་སྙད་དུ་སྐྱེ་འགག་རུང་བར་བཤད་པ་ཡིན་པས་མི་འགལ་ལོ། །ཕྱི་མ་ལྟར་ན། རང་བཞིན་རྒྱུ་དང་རྐྱེན་དག་ལས། །འབྱུང་བ་རིགས་པ་མ་ཡིན་ནོ། །ཞེས་དང་། རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ནོ། །ཞེས་སྔར་བཤད་ཟིན་པས་འབྲས་བུ་མི་སྟོང་པ་རང་བཞིན་དུ་ཡོད་པ་སྐྱེ་བར་མི་འགྱུར་ཞིང་། མི་སྟོང་པ་རང་བཞིན་དུ་ཡོད་པ་འགག་པར་མི་འགྱུར་རོ། །འོ་ན་ཅིར་འགྱུར་ཞེ་ན། རང་བཞིན་ཡོད་པའི་མི་སྟོང་དེ་ནི་མ་འགགས་པ་དང་རྒྱུ་ལས་མ་སྐྱེས་པར་ཡང་འགྱུར་བ་ཡིན་ནོ། །བརྒྱད་པ་དེ་ཉིད་དང་གཞན་པའི་རྒྱུས་མི་བསྐྱེད་པ་ནི། གཞན་ཡང་འབྲས་བུ་ལས་ངོ་བོ་ཐ་དད་པའམ་ཐ་མི་དད་པའི་རྒྱུས་དེ་སྐྱེད་གྲང་། དེ་ལ་ཕྱི་མ་ལྟར་རྒྱུ་དང་འབྲས་བུ་ངོ་བོ་གཅིག་ཉིད་དུ། ནམ་ཡང་འཐད་པར་མི་འགྱུར་རོ། །སྔ་མ་ལྟར་རྒྱུ་དང་འབྲས་བུ་ངོ་བོ་གཞན་ཉིད་དུ། ནམ་ཡང་འཐད་པར་མི་འགྱུར་རོ་ཞེས་པ་རྣལ་མའི་དམ་བཅའོ། །དེའི་འཐད་པ་ནི་དེ་ལྟ་མ་ཡིན་ཏེ་རྒྱུ་དང་འབྲས་བུའི་ཐ་སྙད་རྫས་གཅིག་ཉིད་ཡིན་པའི་ཕྱིར་ན་དེ་དག་གི་དོན་བསྐྱེད་བྱ་སྐྱེད་བྱེད་རྫས་གཅིག་ཏུ་འགྱུར་ན། འདོད་པ་མ་ཡིན་ཏེ་རང་ལ་བྱ་བྱེད་འགལ་བའི་ཕྱིར་དང་། ཕ་དང་བུའམ་མིག་དང་མིག་གི་རྣམ་ཤེས་ལ་སོགས་པ་ཡང་ངོ་བོ་གཅིག་ཏུ་ཐལ་བའི་ཕྱིར་རོ། །ཡང་རྒྱུ་དང་འབྲས་བུ་རྫས་གཞན་ཉིད་ཡིན་པའི་ཕྱིར་ན་རྒྱུས་འབྲས་བུ་སྐྱེད་པ་ལྟར་རྒྱུ་མིན་གྱིས་ཀྱང་སྐྱེད་པའང་རྒྱུ་མིན་གྱིས་མི་སྐྱེད་པ་ལྟར་རྒྱུས་ཀྱང་མི་སྐྱེད་པར་མཚུངས་པར་འགྱུར་ཏེ་གཞན་ཙམ་དུ་ལྡོག་པ་གཅིག་པ་ལ་ཡང་དག་པར་སྐྱེད་མི་སྐྱེད་ཀྱི་ཁྱད་པར་མི་འཐད་པར་བཤད་ཟིན་པའི་ཕྱིར་རོ། །དགུ་པ་འབྲས་བུ་ངོ་བོ་ཉིད་ཡོད་པ་དང་མེད་པ་མི་སྐྱེད་པ་ནི། ཡང་རྒྱུས་འབྲས་བུ་རང་བཞིན་དུ་སྐྱེད་ན་ངོ་བོ་ཉིད་ཡོད་པའམ་མེད་པ་ཞིག་སྐྱེད་གྲང་། དེ་ལ་འབྲས་བུ་ངོ་བོ་ཉིད་ཡོད་ན། རྒྱུས་ནི་ཅི་ཞིག་སྐྱེད་པར་འགྱུར་ཏེ་དོན་མེད་པ་དང་། རྒྱུས་བསྐྱེད་པ་རང་བཞིན་དུ་མི་རུང་བར་བཤད་ཟིན་པའི་ཕྱིར་རོ། །འབྲས་བུ་ངོ་བོ་ཉིད་མེད་ན་དེ་ཁོ་ན་ཉིད་དུ་རྒྱུས་ནི་ཅི་ཞིག་བསྐྱེད་པར་འགྱུར་ཏེ་བསྐྱེད་བྱའི་རྟེན་མེད་པའི་ཕྱིར་ནམ་མཁའི་མེ་ཏོག་བཞིན་ནོ། །གལ་ཏེ་གཟུགས་བརྙན་རང་བཞིན་མེད་ཀྱང་རྒྱུས་བསྐྱེད་པས་མ་ངེས་སོ་ཞེས་ཀྱང་བརྗོད་པར་མི་ནུས་ཏེ་དེ་ཁོ་ན་ཉིད་དུ་རྒྱུས་བསྐྱེད་པར་མ་གྲུབ་པ་མཐུན་ཕྱོགས་ཉིད་ཡིན་པའི་ཕྱིར་དང་། ངོ་བོ་ཉིད་མེད་པ་ཐ་སྙད་དུ་རྒྱུས་བསྐྱེད་པ་མ་བཀག་པའི་ཕྱིར་རོ། །བཅུ་པ་དེ་དག་བཀག་པས་རྒྱུ་འབྲས་རང་བཞིན་མེད་པར་གྲུབ་པའི་དོན་བསྡུ་བ་ནི། དེའི་ཕྱིར་དེ་ལྟ་ན་འབྲས་བུ་སྐྱེད་པར་བྱེད་པ་མ་ཡིན་ན། རྒྱུ་ཉིད་འཐད་པར་མི་འགྱུར་ཏེ་རྒྱུའི་རྣམ་འཇོག་གི་རྒྱུ་འབྲས་བུ་སྐྱེད་བྱེད་ཡིན་པའི་ཕྱིར་རོ། །གལ་ཏེ་རྒྱུ་མེད་མོད་ཀྱི་འབྲས་བུ་ཡོད་དོ་ཞེས་ཀྱང་བསམ་པར་མི་རིགས་ཏེ། སྔར་བཤད་པའི་ཚུལ་གྱིས་རྒྱུ་ཉིད་འཐད་པ་ཡོད་མིན་ན། འབྲས་བུ་དེ་རྒྱུ་གང་གི་འབྲས་བུ་ཡིན་པར་འགྱུར་ཏེ། འབྲས་བུའི་ངོ་བོ་དང་ཐ་སྙད་རྣམ་འཇོག་གཉི་ག་རྒྱུ་ལ་ལྟོས་པས་རྒྱུ་མེད་ཀྱི་འབྲས་བུ་མི་སྲིད་པར་དགོངས་པའོ། །གསུམ་པ་དེ་དག་གི་དོན་བསྡུ་བ་ནི། འོག་གི་དེ་ལྟར་ཚོགས་པ་སྔ་ཕྱི་ལྷན་ཅིག་གིས་མི་སྐྱེད་པ་དང་ཚོགས་པ་རང་མི་སྐྱེད་པས་འབྲས་བུ་མི་སྐྱེད་པ་དེའི་ཕྱིར་རྒྱུ་རྐྱེན་ཚོགས་པས་བྱས་པའི་འབྲས་བུ་མེད་ལ་སྔར་བཀག་པ་དེའི་ཕྱིར་རྒྱུ་རྐྱེན་ཚོགས་པ་མིན་པ་རྒྱུ་ཙམ་གྱིས་བྱས་པའི་འབྲས་བུ་ཡང་མེད་པས་འབྲས་བུ་མ་གྲུབ་ལ། དེ་མེད་ཀྱང་རྒྱུ་ཡོད་དོ་སྙམ་ན་དེ་ལྟར་འབྲས་བུ་ཡོད་པ་མ་ཡིན་པའི་ཕྱིར་ན། རྐྱེན་གྱི་ཚོགས་པ་དང་རྒྱུ་ཉིད་ག་ལ་ཡོད་དེ་དེ་དག་གི་རྣམ་འཇོག་གི་རྒྱུ་མེད་པའི་ཕྱིར་རོ་ཞེས་པའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། ཚོགས་པ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་པའི་རྣམ་པར་བཤད་པའོ།།  །།གཉིས་པ་དུས་འབྱུང་འཇིག་གཉིས་ཀྱི་རྒྱུར་འདོད་པ་དགག་པ་འབྱུང་འཇིག་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། གཟུགས་འབྱུང་བ་དང་འཇིག་པར་ཡང་དག་པར་རྗེས་སུ་མི་མཐོང་། ཞེས་དང་། ཏིང་ངེ་འཛིན་གྱི་རྒྱལ་པོ་ལས། ཆོས་གང་འབྱུང་བ་མེད་ཅིང་འཇིག་པ་མེད། །འཆི་འཕོ་མེད་ཅིང་རྒ་བར་མི་འགྱུར་བ། །མི་ཡི་སེང་གེ་དེས་ནི་དེ་བསྟན་ཅིང་། །སྲོག་ཆགས་བརྒྱ་ཕྲག་དག་ནི་དེ་ལ་བཀོད། །ཅེས་པ་ལ་སོགས་པ་འབྱུང་འཇིག་ཡང་དག་པར་མེད་པར་གསུངས་པའི་དོན་རིགས་པས་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། གཞན་གྱི་སྡེ་པ་དག་དེ་ལྟར་དུས་བཀག་ཀྱང་རང་བཞིན་དུ་ཡོད་དེ་ཕྱི་ནང་གི་འབྲས་བུ་འབྱུང་བ་དང་འཇིག་པའི་རྒྱུ་ཡིན་པའི་ཕྱིར་རོ། །འདི་ལྟར་རྐྱེན་གྱི་ཚོགས་པ་གཞན་ཡོད་ཀྱང་དུས་ཀྱི་ཁྱད་པར་འགའ་ཞིག་མི་ཉེ་བར་འབྱུང་བ་དང་འཇིག་པར་མ་དམིགས་ལ་མེད་པ་བོང་བུའི་རྭ་ལྟར་འབྱུང་འཇིག་གི་རྒྱུར་མི་རུང་ངོ་ཞེས་དངོས་པོ་ལས་ཐ་དད་པའི་དུས་རྫས་ཡོད་རྟག་པ་འབྱུང་འཇིག་གི་རྒྱུར་སྨྲའོ། །དེ་ལ་འབྱུང་འཇིག་ཉིད་རང་བཞིན་དུ་མེད་པས་དུས་དེ་དག་གི་རྒྱུར་མ་གྲུབ་ཅེས་བསྟན་པའི་ཕྱིར་འདི་བཀོད་པ་ཡིན་ནོ། །གཉིས་པ་གཞུང་གི་དོན་ལ་གཉིས་ཏེ། གནོད་བྱེད་བརྗོད་པ་དང་། སྒྲུབ་བྱེད་དགག་པའོ། །དང་པོ་ལ་ལྷན་ཅིག་ཡིན་མ་ཡིན་དཔྱད་པས་དགག་པ་དང་། ཟད་མ་ཟད་ལ་དགག་པ་དང་། རྟེན་མེད་པས་དགག་པ་དང་། སྟོང་མི་སྟོང་ལ་དགག་པ་དང་། གཅིག་དང་ཐ་དད་དུ་དཔྱད་པས་དགག་པ་ལྔ་ལས། དང་པོ་ལ་གསུམ་སྟེ། དམ་བཅའ་བརྗོད་པ་དང་། འཐད་པ་དགོད་པ་དང་། དོན་བསྡུ་བའོ། །དང་པོ་ནི། འབྱུང་འཇིག་རང་བཞིན་དུ་ཡོད་ན་ཕན་ཚུན་མེད་པར་རམ། ལྷན་ཅིག་ཏུ་ཡོད་པར་འགྱུར་བ་ཞིག་ན་རྣམ་པར་དཔྱད་ན་འཇིག་པ་འབྱུང་བ་མེད་པར་ཐལ། འབྱུང་བ་དང་ལྷན་ཅིག་ཡོད་པ་ཉིད་མ་ཡིན་ལ། འབྱུང་བ་ཡང་འཇིག་པ་མེད་པར་ཐལ། འཇིག་པ་དང་ལྷན་ཅིག་ཡོད་པ་མ་ཡིན་ནོ་ཞེས་པའོ། །གཉིས་པ་ལ་རེ་ཞིག་འཇིག་པ་འབྱུང་བ་མེད་པར་འདོད་པ་དགག་པ་ནི། འཇིག་པ་འབྱུང་བ་མེད་པར་ནི། ཇི་ལྟ་བུར་ན་ཡོད་པར་འགྱུར་ཏེ། གལ་ཏེ་ཡོད་ན་དེ་གཉིས་ཀྱི་དོན་ནམ། ཡང་ན་འབྱུང་འཇིག་བྱེ་བྲག་ནང་སེམས་ཅན་གྱི་སྐྱེ་བ་མེད་པར་འཆི་བར་འགྱུར་ན། འདོད་པ་མ་ཡིན་ཏེ་དེ་ལྟར་མ་མཐོང་ཞིང་རྒྱུ་མེད་པར་འགྱུར་བའི་ཕྱིར་རོ། །དེས་ན་འཇིག་པ་འབྱུང་བ་མེད་པར་མེད་དོ་ཞེས་པ་ཐལ་བ་ལས་བཟློག་པའི་དོན་བསྡུ་པའོ། །འཇིག་པ་འབྱུང་བ་དང་ལྷན་ཅིག་ཏུ་འདོད་པ་དགག་པ་ནི། འཇིག་པ་འབྱུང་བ་དང་ལྷན་ཅིག་ཏུ། ཇི་ལྟར་ཡོད་པ་ཉིད་དུ་འགྱུར་ཏེ། གལ་ཏེ་ཡོད་ན་དངོས་པོ་གཅིག་ལ་འཆི་བ་སྐྱེ་བ་དང་དུས་གཅིག་ཏུ་ཡོད་པར་འགྱུར་ན། དེ་ལྟར་ཡོད་པ་ཉིད་ནི་མ་ཡིན་ཏེ་སྣང་མུན་ལྟར་བྱ་བ་འགལ་བའི་ཕྱིར་རོ། །ད་ནི་འབྱུང་བ་འཇིག་པ་མེད་པར་འདོད་པ་དགག་པ་ནི། འབྱུང་བ་ཆོས་ཅན། འཇིག་པ་མེད་པར་ནི་ཇི་ལྟར་ཡོད་པ་ཉིད་དུ་འགྱུར་ཏེ། དངོས་པོ་ཡིན་པའི་ཕྱིར། གློག་བཞིན་ནོ། །དེའི་ཁྱབ་པ་ནི་དངོས་པོ་རྣམས་ལ་མི་རྟག་པ་ཉིད་དུས་ནམ་ཡང་མེད་པ་མ་ཡིན་ཏེ་དང་པོ་ནས་དུས་གཉིས་པར་མི་སྡོད་པའི་རང་བཞིན་མ་ཡིན་ན་གཉིས་སྡོད་ཀྱི་རང་བཞིན་ཐུག་མེད་དུ་འགྱུར་བས་རྒྱུན་གྱི་མཐར་ཡང་འཇིག་པར་མི་འགྱུར་བ་ལས་མཐར་འཇིག་པར་མཐོང་བའི་ཕྱིར་རོ་ཞེས་པའམ། རྟག་པ་འགྱུར་བ་མེད་པ་ལ་རིམ་དང་གཅིག་ཅར་གྱིས་དོན་བྱེད་པར་མི་རུང་བའི་ཕྱིར་རོ། །འབྱུང་བ་འཇིག་པ་དང་ལྷན་ཅིག་ཏུ་འདོད་པ་དགག་པ་ནི། འབྱུང་བ་ནི་འཇིག་པ་དང་ལྷན་ཅིག་ཏུ། ཇི་ལྟར་ཡོད་པ་ཉིད་དུ་འགྱུར་ཏེ་གལ་ཏེ་ཡོད་ན་གང་ཟག་གཅིག་གི་སྐྱེ་བ་འཆི་བ་དང་དུས་གཅིག་ཏུ་ཡོད་པར་འགྱུར་ན། དེ་ལྟར་ཡོད་པ་ཉིད་ནི་མ་ཡིན་ཏེ་སྣང་མུན་ལྟར་དེ་གཉིས་བྱ་བ་འགལ་བའི་ཕྱིར་རོ། །གསུམ་པ་དོན་བསྡུ་བ་ནི། དེ་ལྟར་འབྱུང་འཇིག་གང་དག་ཕན་ཚུན་ལྷན་ཅིག་གམ། ཕན་ཚུན་ལྷན་ཅིག་མ་ཡིན་པར་གྲུབ་པ་ཡོད་པ་མ་ཡིན་པ། དེ་དག་རི་བོང་གི་རྭ་གཡས་གཡོན་ལྟར་རང་བཞིན་དུ་གྲུབ་པ་ཇི་ལྟར་ཡོད་དེ་དེ་གཉིས་དངོས་འགལ་ཡིན་པའི་ཕྱིར་རོ། །དེ་ཉིད་དང་གཞན་དུ་བརྗོད་དུ་མེད་པར་ཡོད་དོ་སྙམ་ན། དངོས་འགལ་གཉི་གར་བརྗོད་དུ་མེད་པ་ཉིད་ཀྱིས་རང་བཞིན་མེད་པ་ཉིད་དུ་གྲུབ་བོ། །གཉིས་པ་ནི། གཞན་ཡང་འབྱུང་འཇིག་དེ་དག་ཡོད་ན་དངོས་པོ་ཟད་པའམ་ཟད་པ་ཞིག་ལ་རྟོག དེ་ལ་དངོས་པོ་སྔར་ཡོད་ཟད་པ་ལ་འབྱུང་བ་ཡོད་པ་མ་ཡིན་ཏེ་དེ་དང་འགལ་བའི་ཆོས་ཡོད་པས་སམ་རྟེན་མེད་པའི་ཕྱིར་རོ། །ཟད་པ་མེད་དགག་དང་མ་ཡིན་དགག་གི་མ་ཟད་པ་ལ་ཡང་འབྱུང་བ་མེད་དེ་རིམ་པ་ལྟར་བོང་བུའི་རྭ་ལྟར་ངོ་བོ་མེད་པ་དང་གྲུབ་ཟིན་པའི་ཕྱིར་རོ། །དེ་བཞིན་ཏུ་སྔར་ཡོད་ཟད་པ་ལ་འཇིག་པ་ཡོད་པ་མ་ཡིན་ཏེ་ཞིག་ཟིན་པ་དང་རྟེན་མེད་པའི་ཕྱིར་རོ། །ཟད་པ་མེད་དགག་དང་མ་ཡིན་དགག་གི་མ་ཟད་པ་ལའང་འཇིག་པ་མེད་དེ་རིམ་པ་ལྟར་ངོ་བོ་མེད་པ་དང་། འཇིག་པར་འགལ་བའི་ཕྱིར་རོ། །གསུམ་པ་ནི། རྟེན་དངོས་པོ་ཡོད་པ་མ་ཡིན་པར་དེའི་ཆོས་འབྱུང་བ་དང་འཇིག་པ་ཡོད་པ་མ་ཡིན་ཏེ་སྦལ་པའི་རལ་པ་བཞིན་ནོ། །དངོས་པོ་ཇི་ལྟར་མེད་ཅེ་ན། སྔར་བཀག་པས་འབྱུང་དང་འཇིག་པ་མེད་པར་ནི་དེའི་མཚན་གཞིའམ་ཁྱབ་བྱ་དངོས་པོ་ཡོད་པ་མ་ཡིན་ནོ་ཞེས་པའོ། །འགྲེལ་པས་འབྱུང་འཇིག་ནི་ཡོད་པ་ཉིད་དེ་དེ་དག་གི་རྟེན་དངོས་པོ་ཡོད་པའི་ཕྱིར་རོ་ཞེས་རྒོལ་བ་བཀོད་ནས། དེའི་རྟགས་མ་གྲུབ་པར་འཆད་དོ། །བཞི་པ་ནི། ཡང་འབྱུང་འཇིག་དེ་དག་རང་བཞིན་གྱིས་སྟོང་པའམ་མི་སྟོང་པ་ཞིག་ལ་ཡོད་གྲང་། སྔ་མ་ལྟར་རང་བཞིན་གྱིས་སྟོང་པ་ལ་དེ་ཁོ་ནར་འབྱུང་བ་དང་འཇིག་པ་དག་ནི་འཐད་པ་ཉིད་ནི་མ་ཡིན་ཏེ་རྟེན་མེད་པའི་ཕྱིར་ནམ་མཁའི་མེ་ཏོག་བཞིན་ནོ། །ཕྱི་མ་ལྟར་རང་བཞིན་གྱིས་མི་སྟོང་པ་ལའང་འབྱུང་འཇིག་དག་འཐད་པ་ཉིད་མ་ཡིན་ཏེ། རང་བཞིན་གྱིས་མི་སྟོང་པ་རྒྱུ་རྐྱེན་གྱིས་བཅོས་མ་དང་གཞན་དུ་འགྱུར་བ་མི་འཐད་པར་བཤད་ཟིན་པའི་ཕྱིར་རོ། །ལྔ་པ་ནི། ཡང་འབྱུང་འཇིག་དེ་དག་ཡོད་ན་ངོ་བོ་གཅིག་པའམ་གཞན་དུ་ཡོད། དེ་ལ་འབྱུང་བ་དང་ནི་འཇིག་པ་དག་ངོ་བོ་གཅིག་པ་ཉིད་དུ་མི་འཐད་དེ། སྣང་མུན་ལྟར་ཕན་ཚུན་འགལ་བའི་ཕྱིར་རོ། །འབྱུང་བ་དང་ནི་འཇིག་པ་དག་ངོ་བོ་གཞན་པ་ཉིད་དུ་ཡང་མི་འཐད་དེ་གཞན་ཡིན་ན་འབྱུང་བ་རྟག་པ་དང་། འཇིག་པ་རྒྱུ་མེད་དུ་འགྱུར་བ་དང་། གཉི་ག་ཕན་ཚུན་མི་འཁྲུལ་བས་ལྟོས་བཅས་ཡིན་པའི་ཕྱིར་རོ། །སྒྲུབ་བྱེད་དགག་པ་ལ་གཉིས་ལས། རེ་ཞིག་མངོན་སུམ་དགག་པ་ནི། དེ་ལྟར་ཞིབ་མོར་དཔྱད་པས་ཅི་ཞིག་བྱ་སྟེ། འབྱུང་བ་དང་ནི་འཇིག་པ་དག་བ་ལང་རྫི་ཡན་ཆད་ཀྱི་མངོན་སུམ་གྱིས་མཐོང་བས་རང་བཞིན་དུ་ཡོད་དོ་སྙམ་དུ་ཁྱོད་སེམས་ན། བ་ལང་རྫི་ཡན་ཆད་ཀྱིས་འབྱུང་བ་དང་ནི་འཇིག་པ་དག་མཐོང་བ་དེ་ནི་དྲི་ཟའི་གྲོང་ཁྱེར་ལ་སོགས་པ་མཐོང་བ་ལྟར་དངོས་པོར་བདེན་པར་མེད་བཞིན་དུ་གཏི་མུག་ཉིད་ཀྱིས་འཁྲུལ་ནས་མཐོང་བ་ཡིན་པས་དེས་བདེན་པར་མི་འགྲུབ་བོ། །གཉིས་པ་རྗེས་དཔག་དགག་པ་ནི། གལ་ཏེ་འབྱུང་འཇིག་གཉིས་ནི་ཡོད་དེ་དེའི་རྟེན་དངོས་པོ་ཡོད་པའི་ཕྱིར་རོ་ཞེ་ན། སྒྲུབ་བྱེད་དངོས་པོ་ཉིད་བསྒྲུབ་བྱ་དང་མཚུངས་པར་མ་གྲུབ་པར་འཆད་པ་ལ་སྐྱེ་བ་མེད་པས་དགག་པ་དང་། ཧ་ཅང་ཐལ་བས་དགག་པ་གཉིས་ལས། དང་པོ་ལ་རེ་ཞིག་དངོས་པོ་ཡོད་མེད་ལས་མི་སྐྱེ་བ་ནི། དངོས་པོ་རང་བཞིན་དུ་ཡོད་ན་དེ་དངོས་པོའམ་དངོས་མེད་ལས་སྐྱེ། དེ་ལ་དངོས་པོ་དངོས་པོ་ལས་མི་སྐྱེ་སྟེ་རྒྱུ་རྣམ་པར་མ་འགྱུར་བའི་དུས་མཉམ་པ་ལ་འབྲས་བུ་ལ་ཕན་འདོགས་མེད་པ་དང་འབྲས་བུ་དངོས་པོར་ཡོད་པ་སྐྱེ་བ་དོན་མེད་པའི་ཕྱིར་རོ། །དངོས་པོ་དངོས་མེད་ལས་མི་སྐྱེ་སྟེ་དེ་ལ་འབྲས་བུ་སྐྱེད་པའི་ནུས་པ་མེད་པའི་ཕྱིར་རོ། །དེ་བཞིན་ཏུ་དངོས་མེད་འགའ་ཞིག་ཡོད་ན་དངོས་མེད་དམ་དངོས་པོ་ལས་སྐྱེ། དེ་ལ་དངོས་མེད་ནི་དངོས་མེད་ལས་མི་སྐྱེ་སྟེ་འབྲས་བུ་དངོས་མེད་ལ་ཁྱད་པར་བྱར་མེད་པའི་ཕྱིར་དང་། རྒྱུ་དངོས་མེད་ལ་ནུས་པ་མེད་པའི་ཕྱིར་རོ། །དངོས་མེད་ནི་དངོས་པོ་ལས་མི་སྐྱེ་སྟེ་འགལ་བའི་ཕྱིར་རོ། །འགལ་ཡང་འབྱུང་ན་སྒྲོན་མ་ལས་ཀྱང་མུན་པ་འབྱུང་བར་འགྱུར་རོ། །ཡང་ན་བྷ་བའི་སྒྲ་འབྱུང་བ་ལ་འཇུག་པས་འབྱུང་བ་དངོས་པོ་དངོས་མེད་ལས་དང་། འཇིག་པ་དངོས་པོ་དངོས་མེད་ལས་མི་སྐྱེ་བས་འབྱུང་འཇིག་མེད་དེ་ཞེས་པའོ། །གཉིས་པ་བདག་དང་གཞན་ལས་མི་སྐྱེ་བ་ནི། རང་མ་གྲུབ་ན་སྐྱེད་བྱེད་དང་གྲུབ་ན་བསྐྱེད་བྱར་འགལ་བས་དངོས་པོ་བདག་ལས་མི་སྐྱེ་སྟེ། གཞན་འགགས་པ་དང་མ་འགགས་པ་ལས་སྐྱེད་པར་མི་རུང་བས་གཞན་ལས་སྐྱེ་བ་ཉིད་མ་ཡིན་ལ། སོ་སོ་ལས་མི་སྐྱེ་བས་བདག་དང་གཞན་གཉི་ག་ལས་སྐྱེ་བ་ནི་ཡོད་པ་མིན་ན་ཇི་ལྟར་སྐྱེ་བར་འགྱུར་ཏེ་རྒྱུ་མེད་པར་སྐྱེ་བ་ཤིན་ཏུའང་མི་འཐད་པས་སྙམ་དུ་དགོངས་པའོ། །གཉིས་པ་ལ་ཧ་ཅང་ཐལ་བ་བརྗོད་པ་དང་། ཉེས་སྤོང་གི་ལན་དགག་པ་གཉིས་ལས། དང་པོ་ནི། ཡང་གལ་ཏེ་རང་གི་སྡེ་པ་དག་གིས་དངོས་པོ་ཡོད་པར་ཁས་བླངས་ན་ཐུབ་པའི་བཀའ་དང་འགལ་ཞིང་ཉེས་པ་ཀུན་གྱི་འབྱུང་གནས་རྟག་པར་དང་ཆད་པར་ལྟ་བར་ནི་ཐལ་བར་འགྱུར་ཏེ་དངོས་པོ་དེ་ནི་དུས་གཉིས་པར་མི་འཇིག་ན་རྟག་པ་དང་འཇིག་པའི་མི་རྟག་ན་ཆད་པར་འགྱུར་བའི་ཕྱིར་རོ། །གཉིས་པ་ལ་ཉེས་སྤོང་གི་ལན་ནི། དེ་ལ་གལ་ཏེ་དངོས་པོ་ཡོད་པར་ཁས་བླངས་ཀྱང་ཆད་པར་མི་འགྱུར་ཞིང་རྟག་པར་མི་འགྱུར་ཏེ། གང་གི་ཕྱིར་རྒྱུ་སྔ་མ་སྔ་མ་འཇིག་ཅིང་འབྲས་བུ་ཕྱི་མ་ཕྱི་མ་བར་མ་ཆད་དུ་འབྱུང་བའི་རྒྱུན་དེ་སྲིད་པའམ་འཁོར་བ་ཡིན་ཕྱིར་རིམ་པ་ལྟར་རྟག་ཆད་ཀྱི་ཉེས་པར་མི་འགྱུར་རོ་ཞེ་ན། དེ་དགག་པ་ལ་རྒྱུན་ཁས་བླངས་ཀྱང་རྟག་ཆད་ཀྱི་ཉེས་པར་ཐལ་བ་དང་། རྒྱུན་ཉིད་མ་གྲུབ་པས་རྟག་ཆད་ཀྱི་ཉེས་པ་ལས་མི་འདའ་བ་གཉིས་ལས། དང་པོ་ལ་རྟག་པར་ཐལ་བ་ནི། འོག་གི་གལ་ཏེ་རྒྱུའི་དངོས་པོ་ངོ་བོ་ཉིད་དུ་ཡོད་ན་དེ་འཇིག་ཅིང་དངོས་མེད་དུ་འགྱུར་བ་མི་རིགས་པས་རྟག་པར་འགྱུར་རོ་ཞེས་པའོ། །ཆད་པར་ཐལ་བ་ལ་སྲིད་པ་དང་ཞི་བའི་ཚེ་རིམ་པར་རྒྱུའི་རྫས་དང་འབྲས་བུའི་རྒྱུན་ཆད་པར་ཐལ་བ་གཉིས་ལས། དང་པོ་ནི། གལ་ཏེ་རྒྱུ་འཇིག་པ་དང་འབྲས་བུ་བར་མ་ཆད་དུ་འབྱུང་བའི་རྒྱུན་དེ་སྲིད་པ་ཡིན་པར་གྱུར་ན་ཡང་རྒྱུའི་རྫས་ནི་ཆད་པར་ཐལ་བར་འགྱུར་ཏེ་རྒྱུའི་རྫས་འཇིག་པ་ལ་སླར་ཡང་སྐྱེ་བ་མེད་པའི་ཕྱིར་རོ། །གཉིས་པ་ནི། དངོས་པོ་དེ་མྱ་ངན་ལས་འདས་པའི་དུས་ན་ངེས་པར་ཆད་པར་འགྱུར་ཏེ་ཁྱོད་ཀྱི་ཆད་པར་མི་འགྱུར་བའི་རྒྱུ་མཚན་སྔར་གྱི་སྲིད་པའི་རྒྱུན་དེ་དེའི་ཚེ་རབ་ཏུ་ཞི་བའི་ཕྱིར་རོ། །གལ་ཏེ་དབུ་མ་པ་ཁྱོད་ལ་ཉེས་པ་དེ་དག་ཏུ་ཇི་ལྟར་མི་འགྱུར་ཞེ་ན། དོན་དམ་པར་མ་སྐྱེས་པས་དང་། ཀུན་རྫོབ་ཏུ་རྒྱུ་འབྲས་དེ་ཉིད་དང་གཞན་དུ་བརྗོད་དུ་མེད་པས་དང་། ཀུན་རྫོབ་ཏུ་རྒྱུ་རྐྱེན་གྱིས་བཅོས་མ་རྒྱུ་ལོག་པས་ཞི་བ་ལ་ཆད་པའི་སྒྲ་མི་འཇུག་པས་བདེན་པ་གཉི་གར་ཡང་རྟག་ཆད་ཀྱི་ཉེས་པ་མེད་པར་ཤེས་པར་བྱའོ། །གཉིས་པ་ནི། གལ་ཏེ་སྲིད་པའི་རྒྱུན་རང་བཞིན་དུ་ཡོད་ན་འབྲས་བུ་སྐྱེ་བ་གཞན་ཉིང་མཚམས་སྦྱོར་བའི་སྲིད་པ་དང་པོ་དེ་རྒྱུ་འདིའི་སྲིད་པ་ཐ་མ་འགགས་པའམ། མ་འགགས་པའམ། འགག་བཞིན་པ་ཞིག་ལས་སྐྱེ་གྲང་། དེ་ལ་དང་པོ་ལྟར་རྒྱུ་སྲིད་པ་ཐ་མ་འགགས་པར་གྱུར་པ་ན་འབྲས་བུ་སྲིད་པ་དང་པོ་སྐྱེ་བ་རིགས་པར་མི་འགྱུར་ཏེ། ས་བོན་ཚིག་པ་ལས་མྱུ་གུ་སྐྱེ་བ་དང་། རྒྱུ་མེད་པའི་ཉེས་པར་འགྱུར་བའི་ཕྱིར་རོ། །གཉིས་པ་ལྟར་རྒྱུ་སྲིད་པ་ཐ་མ་འགགས་པར་མ་གྱུར་པའི་ཚེའང་འབྲས་བུ་སྲིད་པ་དང་པོ་སྐྱེ་བར་རིགས་པར་མི་འགྱུར་ཏེ་གང་ཟག་གཅིག་ལ་སྲིད་པ་གཉིས་ཡོད་པས་སྔོན་མེད་པའི་སེམས་ཅན་འབྱུང་བ་དང་། སྔ་མ་རྟག་པ་དང་། ཕྱི་མ་རྒྱུ་མེད་པའི་ཉེས་པར་ཐལ་བའི་ཕྱིར་རོ། །གལ་ཏེ་གསུམ་པ་ལྟར་རྒྱུ་སྲིད་པ་ཐ་མ་འགག་བཞིན་པ་ན་འབྲས་བུ་སྲིད་པ་དང་པོ་སྐྱེ་བར་གྱུར་ན་ནི་རྒྱུ་འགག་བཞིན་པ་ནི་འགག་པའི་བྱ་བ་བྱེད་པ་པོའི་སྲིད་པ་གཅིག་དང་། འབྲས་བུ་སྐྱེ་བཞིན་པ་ཡང་སྐྱེ་བའི་བྱ་བ་བྱེད་པ་པོའི་སྲིད་པ་གཞན་དུ་འགྱུར་བས་གང་ཟག་གཅིག་ལ་སྲིད་པ་གཉིས་སུ་འགྱུར་རོ། །འགག་བཞིན་དང་སྐྱེ་བཞིན་པའི་སྲིད་པ་གཉིས་ངོ་བོ་གཅིག་ཡིན་པས་ཉེས་པ་དེར་མི་འགྱུར་རོ་སྙམ་ན། གལ་ཏེ་དེ་ལྟར་འགག་བཞིན་སྐྱེ་བཞིན་གྱི་སྲིད་པ་གཉིས་དག་དུས་ལྷན་ཅིག་ཉིད་དུའང་རིགས་མིན་ན། ཕུང་པོ་གང་ལ་འཆི་བར་འགྱུར་བའི་རྫས་དེ་ཉིད་ལ་ནི་སྐྱེ་བ་ཡང་ནི་འབྱུང་འགྱུར་རམ་སྟེ་དེ་ནི་ཤིན་ཏུ་འགལ་བས་སོ། །འང་གི་སྒྲ་ནི་དེ་གཉིས་སོ་སོར་མི་འཐད་པ་སྡུད་པའོ། །དེ་ལྟར་རྒྱུ་སྲིད་པ་ཐ་མ་འགགས་མ་འགགས་འགག་བཞིན་པའི་དུས་གསུམ་དག་ཏུ་ཡང་འབྲས་བུ་སྲིད་པ་དང་པོ་སྐྱེ་བ་མེད་པས་སྲིད་པའི་རྒྱུན་ནི་མི་རིགས་ན། དུས་གསུམ་དག་ཏུ་དཔྱད་ན་གང་མེད་པ་དེ་ནི་ཇི་ལྟར་སྲིད་པའི་རྒྱུན་ཡིན་ཏེ་རྣམ་པར་དཔྱད་ན་སྲིད་པའི་རྒྱུན་ཉིད་གྲུབ་པ་མེད་དོ་ཞེས་པའོ། །གསུམ་པ་དོན་བསྡུ་བ་ནི། དེ་ལྟར་ན་རབ་ཏུ་བྱེད་པ་འདིས་འབྱུང་འཇིག་གིས་ཁྱབ་པའི་རྟེན་ཅིང་འབྲེལ་པར་འབྱུང་བའི་ཆོས་ཐམས་ཅད་དོན་དམ་པར་སྤྲོས་པ་མེད་དགག་དང་། ཀུན་རྫོབ་ཏུ་བརྫུན་པ་སྒྱུ་མ་ལྟ་བུར་གྲུབ་པ་ཡིན་ནོ། །ཇི་སྐད་དུ་ཏིང་ངེ་འཛིན་གྱི་རྒྱལ་པོའི་མདོ་ལས། སྲིད་གསུམ་རྨི་ལམ་དང་འདྲ་སྙིང་པོ་མེད། །མྱུར་དུ་འཇིག་ཅིང་མི་རྟག་སྒྱུ་མ་བཞིན། །འོང་བ་མེད་ཅིང་འདི་ནས་འགྲོ་བའང་མེད། །རྒྱུན་རྣམས་རྟག་ཏུ་སྟོང་ཞིང་མཚན་མ་མེད། །ཅེས་དང་། སྐྱེ་བ་དང་ནི་འཆི་འགྱུར་ཡང་། །སྐྱེ་བ་མེད་ཅིང་འཆི་མེད་པར། །གང་གིས་ཤེས་པར་གྱུར་པ་ཡིས། །ཏིང་འཛིན་འདི་ནི་རྙེད་མི་དཀའ། །ཞེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་འབྱུང་འཇིག་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་གཅིག་པའི་རྣམ་པར་བཤད་པའོ།།  །།ད་ནི་རྟེན་འབྲེལ་སྲིད་པའི་རྒྱུན་གྱིས་སྟོང་པར་བསྟན་པ་ལ་གཉིས་ལས། དེའི་འབྲས་བུ་དེ་བཞིན་གཤེགས་པ་རང་བཞིན་དུ་གྲུབ་པ་དགག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། ཡང་དག་པར་རྫོགས་པའི་སངས་རྒྱས་ཉིད་ཀྱང་རྨི་ལམ་ལྟ་བུ་སྒྱུ་མ་ལྟ་བུ་ཞེས་དང་། ཏིང་ངེ་འཛིན་གྱི་རྒྱལ་པོ་ལས། དེ་བཞིན་གཤེགས་པ་ཆོས་ཀྱི་སྐུར་ཡང་མི་དམིགས་ན། གཟུགས་ཀྱི་སྐུར་དམིགས་པ་ལྟ་ཅི་ཞིག་སྨོས་ཞེས་དང་། རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །ཆོས་རྣམས་ཀུན་ཀྱང་བདེ་བར་གཤེགས་དང་འདྲ། །བྱིས་པའི་བློ་ཅན་མཚན་མར་འཛིན་པ་ནི། །འཇིག་རྟེན་དག་ན་མེད་པའི་ཆོས་ལ་སྤྱོད། །ཅེས་པ་ལ་སོགས་པ་མཐར་ཐུག་པའི་འབྲས་བུ་དེ་བཞིན་གཤེགས་པ་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་སྲིད་པའི་རྒྱུན་བཀག་མོད་ཀྱི་དེ་ཡོད་པ་ཉིད་དེ་དེའི་འབྲས་བུ་བསྐལ་པ་གྲངས་མེད་གསུམ་ལ་སོགས་པར་ཚོགས་གཉིས་བསགས་པ་ལས་རྣམ་པ་ཐམས་ཅད་མཁྱེན་པའི་ཡེ་ཤེས་བརྙེས་པས་ཆོས་རྣམས་ཀྱི་དེ་ཁོ་ན་ཉིད་ཇི་ལྟ་བ་བཞིན་རྟོགས་པའི་དེ་བཞིན་གཤེགས་པ་ཡོད་པའི་ཕྱིར་རོ་ཞེ་ན། དེ་བཞིན་གཤེགས་པ་ཉིད་ཁྱེད་ཅག་གིས་བརྟགས་པ་ལྟར་རང་བཞིན་དུ་གྲུབ་པ་མེད་པས་དེའི་རྒྱུ་སྲིད་པའི་རྒྱུན་ཡང་རང་བཞིན་དུ་མ་གྲུབ་བོ་ཞེས་བསྟན་པའི་ཕྱིར་རབ་ཏུ་བྱེད་པ་འདི་བཀོད་པའོ། །གཉིས་པ་གཞུང་གི་དོན་ལ་གསུམ་སྟེ། དེ་བཞིན་གཤེགས་པ་རང་བཞིན་དུ་གྲུབ་པ་དགག་པ་དང་། དེས་ལྟ་བར་གྱུར་པ་ཐམས་ཅད་སྤངས་པར་གྲུབ་པ་དང་། རིགས་པ་གཞན་ལ་བསྒྲེ་བའོ། །དང་པོ་ལ་གསུམ་སྟེ། ཉེ་བར་ལེན་པ་པོ་དེ་བཞིན་གཤེགས་པའི་གང་ཟག་མ་གྲུབ་པ་དང་། ཉེ་བར་བླང་བྱ་དེའི་ཕུང་པོ་མ་གྲུབ་པ་དང་། དེ་གཉིས་ཀྱི་དོན་བསྡུ་བའོ། །དང་པོ་ལ་བླང་བྱ་ལས་སྔར་མེད་པས་དེའི་གང་ཟག་རྫས་ཡོད་དགག་པ་དང་། བཏགས་ཡོད་དགག་པ་གཉིས་ལས། དང་པོ་ནི། ཉེ་བར་ལེན་པ་པོ་དེ་བཞིན་གཤེགས་པའི་གང་ཟག་འགའ་ཞིག་རང་བཞིན་དུ་ཡོད་ན་དེའི་བླང་བྱ་སངས་རྒྱས་ཀྱི་སས་བསྡུས་པའི་ཚུལ་ཁྲིམས་ལ་སོགས་པའམ། གཟུགས་ལ་སོགས་པ་ཕུང་པོ་ལྔའི་རང་བཞིན་ནམ། དེ་ལས་ཐ་དད་པ་དང་དེའི་རྟེན་དང་དེ་ལ་བརྟེན་པ་དང་དེ་དང་ལྡན་པའི་ཕྱོགས་ལྔ་ལས་གང་ཡང་རུང་བ་ཞིག་ཏུ་ཡོད་དགོས་པ་ལས། རེ་ཞིག་ཕུང་པོའི་ངོ་བོ་མིན་ཏེ་སྐྱེ་འཇིག་ཅན་དང་དུ་མ་དང་ལས་དང་བྱེད་པོ་གཅིག་ཏུ་འགྱུར་བའི་ཕྱིར་རོ། །ཕུང་པོ་ལས་ངོ་བོ་གཞན་པ་ཡང་མིན་ཏེ་ཐ་དད་དུ་མ་དམིགས་པའི་ཕྱིར་དང་། ཕུང་པོ་ལ་མི་ལྟོས་པར་འགྱུར་བས་དེར་གདགས་པ་རྒྱུ་མེད་དུ་འགྱུར་བའི་ཕྱིར་རོ། །དེ་བཞིན་གཤེགས་པ་དེ་ལ་ཕུང་པོ་བརྟེན་པར་མེད་ཅིང་ཕུང་པོ་དེར་དེ་བཞིན་གཤེགས་པ་དེ་བརྟེན་པར་མེད་དེ་གཞན་དུ་མ་གྲུབ་པའི་ཕྱིར་རོ། །དེ་བཞིན་གཤེགས་པ་ཕུང་པོ་དང་ལྡན་པའང་མིན་ཏེ་དེ་ཉིད་དང་གཞན་དུ་མ་གྲུབ་པའི་ཕྱིར་རོ། །བླང་བྱའམ་གདགས་གཞི་ཕུང་པོ་ལས་རྣམ་པ་ལྔར་དཔྱད་ན་མེད་པས་དེ་བཞིན་གཤེགས་པ་གང་ཞིག་ཡིན་ཏེ་དེ་རང་བཞིན་དུ་གྲུབ་པ་མེད་དོ་ཞེས་པའོ། །གཉིས་པ་ནི། མང་པོས་བཀུར་བ་པ་དག་ཇི་སྐད་བཤད་པའི་ཉེས་པར་ཐལ་བས་ཕུང་པོ་ལས་རྣམ་པ་ལྔར་མ་གྲུབ་མོད་ཀྱི་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་དེ་བཞིན་གཤེགས་པ་ཞིག་ཕུང་པོ་ལ་བརྟེན་ནས་དེ་ཁོ་ན་ཉིད་དུ་འདོགས་པ་ཡིན་ནོ་ཞེ་ན། དེ་དགག་པ་ལ་གསུམ་སྟེ། གཞི་གདགས་བྱ་མེད་པས་དང་། རང་དངོས་གཞན་དངོས་ལས་མ་གྲུབ་པས་དང་། ཉེ་བར་ལེན་པ་མེད་པས་བརྟེན་ནས་བཏགས་པའི་དེ་བཞིན་གཤེགས་པ་མ་གྲུབ་པའོ། །དང་པོ་ནི། སྔར་བཤད་པ་ལྟར་འོག་གི་གང་ཞིག་ཕུང་པོ་ལས་དེ་ཉིད་དང་གཞན་དུ་མེད་པས་རྟེན་དང་བརྟེན་པ་དང་ལྡན་པའི་རྣམ་པ་ལྔས་ནི་བཙལ་བྱས་ན། མེད་པའི་དེ་བཞིན་གཤེགས་པ་དེ། ཉེ་བར་ལེན་པས་དེ་ཁོ་ན་ཉིད་དུ་ཇི་ལྟར་གདགས་སུ་ཡོད་དེ་བོང་བུའི་རྭ་ལ་རྣོན་པོར་གདགས་སུ་མེད་པ་བཞིན་ནོ། །གཉིས་པ་ལ་བསྟན་བཤད་བསྡུ་བ་གསུམ་ལས། དང་པོ་ནི། གལ་ཏེ་དེ་ལྟར་སངས་རྒྱས་ཕུང་པོ་ལ་བརྟེན་ནས་འདོགས་ན་གཟུགས་བརྙན་ལྟར་རང་བཞིན་ལས་ཡོད་པ་མིན་པར་འགྱུར་ལ། དེ་ལྟ་ན་རང་བཞིན་ལས་ནི་གང་མེད་པའི་དེ་བཞིན་གཤེགས་པ་དེ་མོ་གཤམ་གྱི་བུ་ལྟར་གཞན་ཕུང་པོའི་དངོས་པོ་ལ་ལྟོས་ནས་རང་བཞིན་དུ་ག་ལ་ཡོད་དེ་རྒྱུ་རྐྱེན་གྱིས་བཅོས་མ་རང་བཞིན་དུ་འགལ་བར་བཤད་ཟིན་པའི་ཕྱིར་རོ། །གཉིས་པ་ལ་རང་དངོས་ལས་གྲུབ་པ་དགག་པ་ནི། གང་ཞིག་གཞན་གྱི་དངོས་པོ་ལ་བརྟེན་ནས་བཏགས་པ་དེ་གཟུགས་བརྙན་ལྟར་བདག་ཉིད་དེ་རང་བཞིན་དུ་མི་འཐད་དོ། །གང་ཞིག་བདག་ཉིད་དེ་རང་བཞིན་མེད་པ་དེ་དེ་ཁོ་ན་ཉིད་དུ་ཇི་ལྟར་དེ་བཞིན་གཤེགས་པར་འགྱུར་ཏེ་ཕྱིན་ཅི་མ་ལོག་པའི་ལམ་ནས་གཤེགས་པའི་དེ་བཞིན་གཤེགས་པར་མི་འགྱུར་རོ་ཞེས་པའོ། །གཞན་དངོས་ལས་གྲུབ་པ་དགག་པ་ནི། གལ་ཏེ་དེ་ལྟར་དེ་བཞིན་གཤེགས་པ་ཉིད་རང་བཞིན་དུ་ཡོད་པ་མིན་ན་དེ་ལ་ལྟོས་ནས་ཕུང་པོ་གཞན་གྱི་དངོས་པོར་ཡོད་པར་ཇི་ལྟར་འགྱུར་ཞིང་། གཞན་དངོས་མེད་ན་ཡང་དེ་ལ་ལྟོས་པའི་དེ་བཞིན་གཤེགས་པ་མེད་དོ་ཞེས་པའོ། །གསུམ་པ་ནི། དེ་ལྟར་རང་བཞིན་དང་གཞན་དངོས་ལ་ལྟོས་པ་མ་གྲུབ་པས་རང་བཞིན་དང་ནི་གཞན་དངོས་ལ་ལྟོས་པ་དག་ལས་མ་གཏོགས་པའི་དེ་བཞིན་གཤེགས་པ་དེ་གང་སྟེ་དེ་གཉིས་ལས་མ་གཏོགས་པའི་དེ་བཞིན་གཤེགས་པ་མེད་དོ། །གསུམ་པ་ལ་བླང་བྱའི་སྔར་ལེན་པོ་མེད་པ་དང་། ལེན་པོ་སྔར་མེད་པའི་ཉེ་བར་ལེན་པ་མི་རུང་བ་དང་། ཉེ་བར་མ་བླངས་པར་བླང་བྱ་མི་རུང་བ་དང་། བླང་བྱ་མེད་པའི་ལེན་པོ་མེད་པ་བཞི་ལས། དང་པོ་ནི། ལྷས་སྦྱིན་ནོར་དང་འབྲེལ་བའི་སྔར་ཡོད་ནོར་ལེན་པ་ལྟར་གལ་ཏེ་སངས་རྒྱས་ཀྱི་སས་བསྡུས་པའི་ཕུང་པོ་ལ་མ་བརྟེན་པར་དེ་ལེན་པ་པོའི་དེ་བཞིན་གཤེགས་པ་འགའ་ཞིག་སྔར་ཡོད་ན་དེ་ནི་ད་གདོད་ཕུང་པོ་ལ་བརྟེན་པའམ་དེ་ལེན་པར་འགྱུར་ཞིང་ཕུང་པོ་བླངས་པ་དང་དེ་ནས་དེ་ལ་བརྟེན་ནས་དེ་བཞིན་གཤེགས་པར་འདོགས་པར་འགྱུར་ལ་རག་ན། རྣམ་པར་དཔྱད་ན་སངས་རྒྱས་ཀྱི་སའི་ཕུང་པོ་རྣམས་ལ་མ་བརྟེན་པར་སྔར་དེ་བཞིན་གཤེགས་པ་འགའ་ཡང་མེད་དེ་དེར་གདགས་པའི་རྒྱུ་མེད་པའི་ཕྱིར་མོ་གཤམ་གྱི་བུ་བཞིན་ནོ་ཞེས་པའོ། །གཉིས་པ་ནི། དེ་ལྟར་དེ་བཞིན་གཤེགས་པ་གང་ཞིག་ཕུང་པོ་ལ་མ་བརྟེན་པར་སྔར་ཡོད་པ་མིན་པའི་ཕྱིར་ན་དེས་ནི་ཇི་ལྟར་ཕུང་པོ་ཉེ་བར་ལེན་པར་འགྱུར་ཏེ་ནོར་དང་འབྲེལ་པའི་སྔར་མེད་པའི་ལྷས་སྦྱིན་གྱིས་ནོར་ལེན་པ་མེད་པ་བཞིན་ནོ། །གསུམ་པ་ནི། དེ་ལྟར་ལེན་པ་པོ་སྔར་མེད་པས་ཉེ་བར་བླངས་བ་མ་ཡིན་པའི་ཕུང་པོ་རྣམས་ཉེ་བར་ལེན་པར་ཏེ་ཉེ་བར་བླང་བྱར་ཅིས་ཀྱང་མི་འགྱུར་ལ་ཞེས་པའོ། །བཞི་པ་ནི། དེ་ལྟར་ཉེ་བར་ལེན་པའམ་བླང་བྱ་ཕུང་པོ་མེད་པའི་ལེན་པ་པོ་དེ་བཞིན་གཤེགས་པ་ཅི་ཡང་མེད་ཅེས་པའོ། །གཉིས་པ་ནི། ལེན་པ་པོ་དེ་བཞིན་གཤེགས་པའི་གང་ཟག་མེད་པར་མ་ཟད་ཀྱི་གང་ཞིག་ཉེ་བར་བླངས་པ་སངས་རྒྱས་ཀྱི་ཕུང་པོ་དེ་ཡང་རྒྱུ་རྐྱེན་ལ་བརྟེན་ནས་འབྱུང་བའི་ཕྱིར་རམ། ལེན་པ་པོ་ལ་ལྟོས་པའི་ཕྱིར་དེ་ནི་རང་བཞིན་གྱིས་ཡོད་པ་མིན་ནོ། །དེ་ལྟ་ནའང་དེ་རྒྱུ་རྐྱེན་གཞན་ལས་སམ་ལེན་པ་པོ་གཞན་ལ་ལྟོས་ནས་ཡོད་དོ་སྙམ་ན། བདག་གི་དངོས་ལས་གང་མེད་པའི་ཕུང་པོ་དེ་རྒྱུ་རྐྱེན་ནམ་ལེན་པ་པོ་གཞན་དངོས་ལ་ལྟོས་ནས་རང་བཞིན་དུ་གྲུབ་པ་ཡོད་རེ་ཀན་ཏེ་བཅོས་མ་དང་ཕན་ཚུན་ལྟོས་པ་རང་བཞིན་དུ་མི་རུང་བར་བཤད་ཟིན་པའི་ཕྱིར་རོ། །གསུམ་པ་དེ་གཉི་གའི་དོན་བསྡུ་བ་ནི། དེ་ལྟར་ཉེ་བར་བླང་བྱ་དང་ཉེ་བར་ལེན་པ་པོ་གཉི་ག་རྣམ་པ་ཀུན་གྱི་སྟོང་པ་ཡིན་ལ། ཉེ་བར་བླང་བྱ་སྟོང་པ་ལ་བརྟེན་ནས་ལེན་པ་པོ་དེ་བཞིན་གཤེགས་པ་སྟོང་པར་དེ་ཁོ་ན་ཉིད་དུ་ཇི་ལྟ་བུར་ན་འདོགས་པར་འགྱུར་ཞེས་པའོ། །གཉིས་པ་དེས་ལྟ་བར་གྱུར་པ་ཐམས་ཅད་སྤངས་པར་གྲུབ་པ་ལ། གལ་ཏེ་ཁོ་བོ་ཅག་ནི་སྟོན་པ་གཞན་སྤངས་ནས་དེ་བཞིན་གཤེགས་པ་ལ་སྐྱབས་སུ་སོང་ཞིང་ཐར་པ་དོན་དུ་གཉེར་བ་ཡིན་ན། ཁྱོད་ཀྱིས་སྐྱབས་གནས་ཀྱི་གཙོ་བོ་དེ་བཀག་པས་ཐར་པའི་རེ་ཐག་བཅད་ཅིང་དེ་ལ་སྐུར་པའི་ལོག་པར་ལྟ་བར་འགྱུར་རོ་ཞེ་ན། འདི་ལ་དེ་བཞིན་གཤེགས་པའི་དེ་ཁོ་ན་ཉིད་ཤེས་བརྗོད་ཀྱི་སྤྲོས་པ་ལས་འདས་པར་བསྟན་པ་དང་། དེ་ལ་སྤྲོས་བཅས་སུ་འཛིན་པའི་ཉེས་པ་གཉིས་ལས། ཁྱོད་ནི་ཐུབ་པ་ལ་སྐྱབས་སུ་སོང་ཞིང་ཐར་པ་དོན་དུ་གཉེར་ཡང་དེའི་གསུང་ཐར་པའི་ལམ་ཕྱིན་ཅི་མ་ལོག་པ་གང་ཟག་དང་ཆོས་ཀྱི་བདག་མེད་པར་བསྟན་པ་ལ་མི་བཟོད་པ་ཞིག་སྟེ། ཁོ་བོ་ཅག་ནི་ཚེ་དང་ལྡན་པ་རབ་འབྱོར་སངས་རྒྱས་ཀྱང་སྒྱུ་མ་ལྟ་བུ་རྨི་ལམ་ལྟ་བུའོ། །སངས་རྒྱས་ཀྱི་ཆོས་རྣམས་ཀྱང་སྒྱུ་མ་ལྟ་བུ་རྨི་ལམ་ལྟ་བུའོ་ཞེས་གསུངས་པའི་ཚུལ་གྱིས་ཆོས་ཀྱི་སྐུ་དབྱིངས་གློ་བུར་གྱི་དྲི་མ་དང་བྲལ་བ་སྤྲོས་པ་མེད་དགག་དང་། གཟུགས་ཀྱི་སྐུ་གདུལ་བྱ་ལས་དག་པ་རྣམས་ཀྱི་འཁྲུལ་པའི་དོན་སྒྱུ་མ་ལྟར་སྣང་བས་དེ་དག་གི་དོན་ཇི་ལྟར་འོས་པ་ལྟར་མཛད་པ་ལ་བསྙོན་ཅིང་སྐུར་བ་མ་ཡིན་གྱི། འོན་ཀྱང་ཁྱེད་ཅག་གིས་བཏགས་པ་དེའི་བདག་དང་ཕུང་པོ་རང་བཞིན་མེད་པར་སྟོན་པ་ཡིན་པས་དེ་བཞིན་གཤེགས་པ་དེ་ཁོ་ན་ཉིད་དུ་སྟོང་ངོ་ཞེས་ཀྱང་མི་བརྗོད་དེ། མི་སྟོང་ཞེས་ཀྱང་བརྗོད་པར་མི་བྱ་ཞིང་། སྟོང་མི་སྟོང་གཉི་ག་དང་གཉི་ག་མིན་པར་བརྗོད་པར་མི་བྱ་སྟེ། འོན་ཀྱང་གདུལ་བྱ་རྣམས་དེས་དེ་ཁོ་ན་ཉིད་ལ་དྲང་བའི་དོན་དུ་ཐ་སྙད་དུ་སྒྲོ་གདགས་པའི་དོན་དུའམ་ཚུལ་གྱིས་གདུལ་བྱ་རྣམས་ལ་དེ་བཞི་ཀའང་བརྗོད་པར་བྱ་སྟེ། དེའི་དགོས་པ་དང་དགོངས་གཞི་ནི་བདག་དང་ཆོས་བརྟག་པར་བཤད་ཟིན་ཏོ། །དེ་ལྟར་དེ་བཞིན་གཤེགས་པའི་གང་ཟག་དང་ཕུང་པོ་བརྟག་པའི་ཐབས་ཀྱིས་སེམས་ཅན་གྱི་བདག་དང་ཕུང་པོ་ཡང་བཀག་པ་ཡིན་པས་ལུང་དུ་མ་བསྟན་པའི་ལྟ་བ་བཅུ་བཞི་ཡང་དེ་ཉིད་ཀྱིས་མི་འཐད་པ་ཡིན་ཏེ། འདི་ལྟར་བདག་དང་ཕུང་པོ་སྔོན་བྱུང་བ་དང་། མ་བྱུང་བ་དང་། དེ་གཉི་ག་དང་། གཉི་ག་མ་ཡིན་པ་རྟག་དང་མི་རྟག་པ་ལ་སོགས་ཏེ་གཉི་ག་དང་གཉི་ག་མ་ཡིན་པ་བཞི་བདག་དང་ཕུང་པོ་རང་བཞིན་གྱིས་ཞི་བ་འདི་ལའམ་དེ་གཉིས་རང་བཞིན་གྱིས་གདོད་ནས་ཞི་བའི་དེ་བཞིན་གཤེགས་པ་འདི་ལ་ག་ལ་ཡོད་དེ་དེ་ལ་མི་མངའོ། །བདག་དང་ཕུང་པོ་ཕྱི་མའི་དུས་སུ་མི་འབྱུང་བ་དང་། འབྱུང་བ་དང་། དེ་གཉི་ག་དང་། དེ་གཉི་ག་མ་ཡིན་པ་མཐའ་ཡོད་དང་མཐའ་མེད་ལ་སོགས་མཐའ་ཡོད་མེད་གཉི་ག་དང་གཉི་ག་མ་ཡིན་པ་བཞི་ཡང་བདག་དང་ཕུང་པོ་རང་བཞིན་གྱིས་ཞི་བ་འདི་ལའམ་དེ་གཉིས་རང་བཞིན་གྱིས་གདོད་ནས་ཞི་བའི་དེ་བཞིན་གཤེགས་པ་འདི་ལ་ག་ལ་ཡོད་དེ་དེ་ལ་མི་མངའོ། །དེ་བཞིན་ཏུ་ལྟ་བ་བཞི་ཚན་གསུམ་པ་དེ་བཞིན་གཤེགས་པ་གྲོངས་ཕན་ཆད་ཡོད་དོ་ཞེས་བྱ་བ་བཞི་ཡང་དེ་ལ་མི་མངའ་སྟེ། གང་གིས་དེ་བཞིན་གཤེགས་པ་སྣང་དུས་ན་རང་བཞིན་དུ་ཡོད་ཅེས་འཛིན་པ་མྱ་ངན་ལས་འདས་པའི་ལམ་དེ་ཁོ་ན་ཉིད་མཐོང་བ་འགེབས་པའི་མུན་པ་ཆེས་སྟུག་པོས་བཟུང་བར་གྱུར་པ་དེ་ནི་མྱ་ངན་ལས་འདས་པ་ལ་སྔར་གྱི་དེ་བཞིན་གཤེགས་པ་དེ་རྒྱུན་ཆད་ནས་མེད་ཅེས་ཕྱིན་ཅི་ལོག་གི་རྣམ་རྟོག་གིས་རྟོག་པར་བྱེད་པ་ཡིན་པས་ཞེས་སམ། ཡང་ན། གང་གིས་འཛིན་སྟུག་བཟུང་གྱུར་པ། །དེ་ནི་མྱ་ངན་འདས་པ་ལ། །དེ་བཞིན་གཤེགས་པ་ཡོད་ཅེ་འམ། །མེད་ཅེས་རྣམ་རྟོག་རྟོག་པར་བྱེད་པ་ཡིན་པས་ཞེས་འདོན་པ་ལྟར་ན་དོན་བདེའོ། །སྔར་བཤད་པ་ལྟར་སངས་རྒྱས་སྣང་དུས་ཉིད་ནས་རང་བཞིན་གྱིས་ནི་སྟོང་པ་དེ་ལ་མྱ་ངན་ལས་འདས་ནས་ནི་སངས་རྒྱས་དངོས་པོར་ཡོད་དོ་ཞེའམ་ཞིག་ནས་དངོས་པོར་མེད་དོ་ཞེའམ། དེ་གཉི་ག་དང་གཉི་ག་མ་ཡིན་ནོ་ཞེས་བསམ་པའམ་འཐད་པ་ཉིད་དུ་མི་འགྱུར་ཏེ་ནམ་མཁའི་རི་མོའི་གཟུགས་རྟོག་པ་བཞིན་ནོ། །དེ་དག་རང་བཞིན་གྱིས་ཞི་བའི་དེ་བཞིན་གཤེགས་པ་མི་མངའ་ཞིང་མ་གྲུབ་པ་དེའི་ཕྱིར་མོ་གཤམ་བུའི་ཁ་དོག་ལྟར་ལུང་དུ་མ་བསྟན་པ་ཡིན་ནོ། །གཉིས་པ་ནི། གང་དག་དེ་ལྟར་སངས་རྒྱས་སྤྲོས་པ་སྒྲ་བློའི་ཡུལ་ཐམས་ཅད་ལས་འདས་ཤིང་དེ་ལ་གཞན་དུ་འགྱུར་བའི་ཟད་པའམ་སྤྲོས་པ་སྔར་ཡོད་ཟད་ཅིང་བཀག་པ་ཙམ་དུའང་གྲུབ་པ་མེད་པ་ལ་རྣམ་པར་རྟོག་པ་ཕྱིན་ཅི་ལོག་གིས་སྟོང་མི་སྟོང་དང་རྟག་མི་རྟག་དང་ཐམས་ཅད་མཁྱེན་མི་མཁྱེན་ལ་སོགས་པ་སྒྲ་རྟོག་སྣ་ཚོགས་པས་སྤྲོ་བར་བྱེད་པའི་གང་ཟག་སྤྲོས་པས་བློའི་མིག་ཉམས་པ་དེ་ཀུན་གྱིས་ཇི་སྐད་བཤད་པའི་དེ་བཞིན་གཤེགས་པའི་ཡོན་ཏན་ཕུན་སུམ་ཚོགས་པ་ཟབ་པ་དང་རྒྱ་ཆེ་བ་མཐོང་ཞིང་ཐོབ་པར་མི་འགྱུར་རོ། །ཇི་སྐད་དུ། འཕགས་པ་རྡོ་རྗེ་གཅོད་པ་ལས། གང་དག་ང་ལ་གཟུགས་སུ་མཐོང་། །གང་དག་ང་ལ་སྒྲར་ཤེས་པ། །ལོག་པར་སྤོང་བར་ཞུགས་པ་སྟེ། །སྐྱེ་བོ་དེས་ནི་ང་མི་མཐོང་། །སངས་རྒྱས་རྣམས་ནི་ཆོས་ཉིད་ལྟ། །འདྲེན་པ་རྣམས་ནི་ཆོས་ཀྱི་སྐུ། ཆོས་ཉིད་ཤེས་བྱ་མ་ཡིན་ཏེ། །དེ་ནི་ཤེས་པར་ནུས་མ་ཡིན། །ཅེས་གསུངས་པ་ལྟ་བུའོ། །གསུམ་པ་རིགས་པ་གཞན་ལ་བསྒྲེ་བ་ནི། དེ་ལྟར་ན་དེ་བཞིན་གཤེགས་པའི་གང་ཟག་དང་ཆོས་རང་བཞིན་མེད་པར་བསྟན་པས་སེམས་ཅན་གྱི་གང་ཟག་དང་ཆོས་ཀྱང་རང་བཞིན་མེད་པར་བསྟན་པ་ཡིན་ལ། སེམས་ཅན་ཇི་ལྟ་བ་དེ་ལྟར་སྣོད་ཀྱི་འཇིག་རྟེན་ཡང་ཡིན་པས་དེ་བཞིན་གཤེགས་པའི་དོན་དམ་པའི་རང་བཞིན་གང་ཡིན་པ་དེ་ནི་ཕྱི་ནང་སྣོད་བཅུད་ཀྱི་འགྲོ་བ་འདིའི་དོན་དམ་པའི་རང་བཞིན་ཡིན་ལ། དེ་བཞིན་གཤེགས་པ་ལ་དོན་དམ་པར་རང་བཞིན་ཅིར་ཡང་གྲུབ་པ་མེད་ཅིང་གདུལ་བྱ་ལས་དག་པའི་འཁྲུལ་ངོ་ན་མོས་པ་ཇི་ལྟ་བ་བཞིན་ཏུ་སྣང་བ་བརྫུན་པ་སྒྱུ་མ་ལྟ་བུར་གྲུབ་པ་ཉིད། ཕྱི་ནང་སྣོད་བཅུད་ཀྱི་འགྲོ་བ་འདིའི་ཡང་དོན་དམ་པར་རང་བཞིན་ཅིར་ཡང་གྲུབ་པ་མེད་པ་དང་འཁྲུལ་ངོ་ན་དེ་ལྟར་སྣང་བ་བརྫུན་པ་སྒྱུ་མ་ལྟ་བུར་གྲུབ་པ་ཡིན་ནོ། །ཇི་སྐད་དུ། ཡེ་ཤེས་སྣང་བ་རྒྱན་གྱི་མདོ་ལས། རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །ཆོས་རྣམས་ཀུན་ཀྱང་དེ་བཞིན་གཤེགས་དང་འདྲ། །བྱིས་པའི་བློ་ཅན་མཚན་མར་འཛིན་པ་ནི། །འཇིག་རྟེན་དག་ན་རྟག་ཏུ་མེད་ཆོས་སྤྱོད། །ཅེས་དང་། འཕགས་པ་ལྷས། གང་དག་སངས་རྒྱས་སྐྱེ་བ་མེད། །རྒྱུ་མཐུན་པ་ཡི་སྨོན་ལམ་གྱིས། །དེ་ཡི་རྣམ་པར་འཕྲུལ་པ་སྣང་། །ཞེས་དང་། གཅིག་གི་སྟོང་ཉིད་གང་ཡིན་པ། །དེ་ནི་ཀུན་གྱི་སྟོང་པ་ཉིད། །ཅེས་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། དེ་བཞིན་གཤེགས་པ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་གཉིས་པའི་རྣམ་པར་བཤད་པའོ།།  །།གཉིས་པ་སྲིད་པའི་རྒྱུན་གྱི་རྒྱུ་ཉོན་མོངས་པ་འགོག་པ་ཕྱིན་ཅི་ལོག་པ་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། འདོད་ཆགས་དང་ཞེ་སྡང་དང་གཏི་མུག་རང་བཞིན་གྱིས་རྣམ་པར་དག་པར་གསུངས་པ་དང་། ཏིང་ངེ་འཛིན་གྱི་རྒྱལ་པོ་ལས། གང་དག་འདོད་ཆགས་ཞེ་སྡང་གཏི་མུག་ང་རྒྱལ་གྱི། །ངོ་བོ་ཀུན་རྟོག་གིས་བསྐྱེད་ལོག་པར་ཞུགས་ཤེས་ནས། །མཚན་མར་མི་བྱེད་ཆགས་བྲལ་མི་འགྱུར་བའི། །སྒོམ་པོ་དེ་དག་གནས་ནི་དངོས་པོ་ཐམས་ཅད་ཡིན། །ཞེས་པ་ལ་སོགས་པ་ཉོན་མོངས་པ་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། འདིར་དེའི་འབྲས་བུ་དེ་བཞིན་གཤེགས་པ་བཀག་ཀྱང་སྲིད་པའི་རྒྱུན་ནི་ཡོད་པ་ཉིད་དེ་མ་རིག་པའི་རྐྱེན་གྱིས་འདུ་བྱེད། དེའི་རྐྱེན་གྱིས་རྣམ་པར་ཤེས་པ་ཞེས་དང་། ལེན་པའི་རྐྱེན་གྱིས་སྲིད་པ། དེའི་རྐྱེན་གྱིས་སྐྱེ་བ་ཞེས་གསུངས་པའི་ཚུལ་གྱིས་དེའི་གཙོ་བོའི་རྒྱུ་ཉོན་མོངས་པ་ཡོད་པའི་ཕྱིར་རོ་ཞེ་ན། རྒྱུ་ཉོན་མོངས་པ་ཉིད་རང་བཞིན་མེད་པར་བསྟན་པའི་ཕྱིར་རབ་ཏུ་བྱེད་པ་འདི་བཀོད་པའོ། །གཉིས་པ་གཞུང་བཤད་པ་ལ་གཉིས་ལས། ཉོན་མོངས་པ་ཉིད་དགག་པ་དང་། དེའི་སྒྲུབ་བྱེད་སྤོང་བའི་ཐབས་ཚོལ་བ་དགག་པའོ། །དང་པོ་ལ་ཉོན་མོངས་པ་དུག་གསུམ་ཐུན་མོང་དུ་དགག་པ་དང་། བྱེ་བྲག་ཏུ་དགག་པ་གཉིས་ལས། དང་པོ་ལ་བཞི་སྟེ། རྟེན་ནས་འབྱུང་བའི་རྟགས་དང་། རྟེན་མེད་པའི་རྟགས་དང་། རྒྱུ་མེད་པའི་རྟགས་དང་། དམིགས་པ་མེད་པའི་རྟགས་ཀྱིས་དགག་པའོ། །དང་པོ་ནི། དེའི་རྟགས་ཐ་སྙད་པའི་མངོན་སུམ་རྗེས་དཔག་གིས་ཀྱང་ཅི་རིགས་པར་འགྲུབ་མོད་ཀྱི། རེ་ཞིག་རང་གི་སྡེ་པ་ལ་ཐུབ་པའི་ལུང་གིས་བསྒྲུབ་པ་ནི། ཉོན་མོངས་པའི་གཙོ་བོ་འདོད་ཆགས་ཞེ་སྡང་གཏི་མུག་རྣམས་ཐུན་མོང་དུ་དངོས་པོར་འཛིན་པའི་ཀུན་ཏུ་རྟོག་པ་ལས་འབྱུང་བར་བཅོམ་ལྡན་འདས་ཀྱིས་གསུངས་ཏེ། ཇི་སྐད་དུ། འདོད་པ་ཁྱོད་ཀྱི་རྩ་བ་ནི། །ཤེས་ཏེ་ཀུན་ཏུ་རྟོག་ལས་སྐྱེ། །ཁྱོད་ལ་རྟོག་པར་མི་འགྱུར་པ། །དེ་ཕྱིར་ང་ལ་མི་འབྱུང་ངོ་། །ཞེས་འབྱུང་བས་སོ། །བྱེ་བྲག་ཏུ་དེ་དག་རིམ་པ་ལྟར་ཡུལ་སྡུག་པ་དང་མི་སྡུག་པ་དང་གནས་ལུགས་ལས་བཟློག་པ་ཕྱིན་ཅི་ལོག་གི་རྣམ་པ་གསུམ་མམ། ཡུལ་ཅན་དེ་དག་ཏུ་འཛིན་པ་གསུམ་ལ་བརྟེན་པ་ཉིད་ལས་ཀུན་ཏུ་འབྱུང་ལ། ཡུལ་དེ་དག་གི་རྣམ་པའང་རྟོག་པས་བཞག་པ་ཡིན་པས་དེ་དག་ལས་བྱུང་བ་ཡང་མཐར་ཀུན་ཏུ་རྟོག་པ་ལས་བྱུང་བར་གྲུབ་བོ། །དེའི་ཕྱིར་གང་དག་ཡུལ་སྡུག་པ་དང་མི་སྡུག་པ་དང་ཕྱིན་ཅི་ལོག་གི་རྣམ་པའམ། ཡུལ་ཅན་དེ་དག་ཏུ་འཛིན་པ་ལས་བརྟེན་ནས་འབྱུང་བའི་ཕྱིར་ཉོན་མོངས་པ་གསུམ་པོ་དེ་དག་རང་བཞིན་ལས་མེད་ལ། རང་བཞིན་གྱིས་མེད་པ་དེའི་ཕྱིར་ཉོན་མོངས་པ་དེ་དག་ཡང་དག་པར་རམ་རང་བཞིན་དུ་མེད་དེ། དེའི་ཁྱབ་པ་ནི་རང་བཞིན་གཞིར་བྱས་ལ་བཅོས་མ་རྟེན་འབྲེལ་མི་རུང་བ་དང་། རྟེན་འབྲེལ་གཞིར་བྱས་ལ་རང་བཞིན་དུ་མི་རུང་བར་རང་བཞིན་བརྟག་པ་དང་། མེ་དང་བུད་ཤིང་བརྟག་པར་རྒྱས་པར་བཤད་ཟིན་ཏོ། །གཉིས་པ་ལ་ཐུན་མོང་དུ་བསྟན་པ་ནི། ཉོན་མོངས་པ་འདི་དག་རྩིག་ངོས་ཀྱི་རི་མོའམ་འབྲས་བུ་སྨིན་པ་ལྟར་རྟེན་འགའ་ཞིག་ལ་ལྟོས་ལ། དེའི་ཕྱིར་འོག་གི་ཉོན་མོངས་པ་འདི་དག་རྟེན་གང་གི་བརྟེན་པ་ཡིན་པའི་རྟེན་དེ་ཡང་གྲུབ་པ་ཡོད་པ་མ་ཡིན་ཏེ་བདག་གམ་སེམས་ལས་མ་གཏོགས་པའི་རྟེན་མེད་ཅིང་དེ་གཉིས་རང་བཞིན་དུ་མ་གྲུབ་པའི་ཕྱིར་རོ། །དེའི་ཕྱིར་རྟེན་འགའ་མེད་པར་ནི་རྟེན་གང་གི་ཡང་ཉོན་མོངས་པ་དག་རང་བཞིན་དུ་ཡོད་མ་ཡིན་ཏེ་མོ་གཤམ་བུའི་ཉོན་མོངས་པ་བཞིན་ནོ་ཞེས་པའོ། །རྟེན་དེ་གཉིས་མ་གྲུབ་པ་ཉིད་ཅིས་ཏེ་སྙམ་ན། དེ་ཉིད་འཐད་པས་སྒྲུབ་པ་ལ་གཉིས་ལས། རེ་ཞིག་རྟེན་བདག་དགག་པ་ནི། གང་ཟག་གི་བདག་གི་ཡོད་པ་ཉིད་དང་དེ་བཀག་པའི་མེད་པ་ཉིད་ནི་རྣམ་པར་དཔྱད་ན་ཇི་ལྟ་བུར་ཡང་གྲུབ་པ་མེད་དེ། གང་ཞིག་ལྷ་ལ་སོགས་པ་ཡི། །སྔ་རོལ་ད་ལྟ་ཕྱི་ན་མེད། །དེ་ལ་ཡོད་དོ་མེད་དོ་ཞེས། །རྟོག་པ་དག་ནི་ལྡོག་པར་འགྱུར། །ཞེས་པ་ལ་སོགས་པས་སྔར་བཀག་པའི་ཕྱིར་རོ། །དེའི་ཕྱིར་རྟེན་དེ་མེད་ན་དེ་ལ་བརྟེན་པའི་ཉོན་མོངས་རྣམས་ཀྱི་ནི་རང་བཞིན་ཡོད་པ་ཉིད་དང་དེ་བཀག་པའི་མེད་པ་ཉིད་དེ་ཁོ་ན་ཉིད་དུ་ཇི་ལྟར་འགྲུབ་ཅེས་པའོ། །གཉིས་པ་རྟེན་སེམས་དགག་པ་ལ། མདོ་སྡེ་པ་དང་སེམས་ཙམ་པ་དག་རྟེན་བདག་མེད་པ་ནི་བདེན་མོད་ཀྱི་ཉོན་མོངས་ཅན་གྱི་སེམས་ལ་བརྟེན་ནས་ཉོན་མོངས་རྣམས་སྐྱེ་བར་འགྱུར་ལ། ལྷན་ཅིག་འབྱུང་གང་ཕན་ཚུན་འབྲས། །ཞེས་པའི་ཚུལ་གྱིས་སེམས་དེ་ཡང་ཉོན་མོངས་དང་ལྷན་ཅིག་ཏུ་སྐྱེ་བ་ཡིན་ནོ་ཞེས་ཟེར་རོ། །དེ་དགག་པ་ལ་རྟེན་ཉོན་མོངས་ཅན་གྱི་སེམས་ཉོན་མོངས་ལ་ལྔར་མེད་པས་མ་གྲུབ་པ་དང་། ཞར་ལ་ཉོན་མོངས་པ་ཡང་ཉོན་མོངས་ལ་ལྔར་མེད་པས་མ་གྲུབ་པ་གཉིས་ལས། དང་པོ་ནི། འོག་གི་རང་ལུས་ཕུང་པོ་ལ་བརྟེན་ནས་བདག་ཏུ་ལྟ་བའི་བདག་དེ་ཕུང་པོ་ལྔར་མེད་པ་བཞིན། ཀུན་ནས་ཉོན་མོངས་པར་བྱ་བའི་ཉོན་མོངས་ཅན་གྱི་སེམས་དེ་སེམས་ཀུན་ནས་ཉོན་མོངས་པར་བྱེད་པའི་ཉོན་མོངས་པ་ལ་དེ་ཉིད་དང་གཞན་དང་དེའི་རྟེན་དང་དེ་ལ་བརྟེན་པ་དང་དེ་དང་ལྡན་པའི་རྣམ་པ་ལྔར་མེད་དེ་དེ་ཉིད་ཡིན་ན་བྱེད་པ་པོ་དང་ལས་གཅིག་ཏུ་འགྱུར་བ་དང་། དེ་ལས་གཞན་ཡིན་ན་ཉོན་མོངས་ལ་མ་ལྟོས་པའི་ཉོན་མོངས་ཅན་ཡོད་པར་འགྱུར་བས་དགྲ་བཅོམ་པ་ལ་ཡང་དེ་ཡོད་པར་འགྱུར་བ་དང་། ངོ་བོ་གཞན་དུ་མ་གྲུབ་པས་རྟེན་དང་བརྟེན་པ་མི་འཐད་ཅིང་དེ་ཉིད་དང་གཞན་དུ་མེད་པས་ཐ་དད་ཐ་མི་དད་ཀྱི་ལྡན་པ་མི་འཐད་པའི་ཕྱིར་རོ། །གཉིས་པ་ནི། རང་ལུས་ཕུང་པོ་ལ་བརྟེན་ནས་བདག་ཏུ་ལྟ་བའི་བདག་དེ་ཕུང་པོ་ལ་རྣམ་པ་ལྔར་མེད་པ་བཞིན་སེམས་ཀུན་ནས་ཉོན་མོངས་པར་བྱེད་པའི་ཉོན་མོངས་པ་རྣམས་ནི་ཉོན་མོངས་པར་བྱ་བའི་ཉོན་མོངས་ཅན་གྱི་སེམས་ལ་ངོ་བོ་དེ་ཉིད་དང་གཞན་དང་དེ་དང་ལྡན་པ་དང་དེའི་རྟེན་དང་དེ་ལ་བརྟེན་པའི་རྣམ་པ་ལྔར་དཔྱད་ན་མེད་དེ་རིམ་པ་ལྟར་ལས་དང་བྱེད་པོ་གཅིག་ཏུ་འགྱུར་བའི་ཕྱིར་དང་། ཉོན་མོངས་ཅན་ལ་མ་ལྟོས་པའི་ཉོན་མོངས་ཡོད་པར་འགྱུར་བས་རྟེན་མེད་པའི་ཉོན་མོངས་ཡོད་པར་ཐལ་བ་དང་། དེ་ཉིད་དང་གཞན་དུ་མ་གྲུབ་པས་དང་། ངོ་བོ་ཐ་དད་དུ་མ་གྲུབ་པའི་ཕྱིར་རོ། །གསུམ་པ་ནི། སྔར་བཤད་པ་ལྟར་ཉོན་མོངས་པ་དེ་དག་སྡུག་མི་སྡུག་ཕྱིན་ཅི་ལོག་ལ་བརྟེན་ནས་འབྱུང་བ་ཡིན་ལ། དེ་དག་བརྟེན་ནས་འབྱུང་བ་དང་། དགག་པ་འཆད་པར་འགྱུར་བའི་ཕྱིར་སྡུག་པ་དང་མི་སྡུག་པ་དང་ཕྱིན་ཅི་ལོག་རང་བཞིན་ལས་ནི་ཡོད་པ་མིན་པའི་ཕྱིར་ན། རྒྱུ་སྡུག་དང་མི་སྡུག་ཕྱིན་ཅི་ལོག་ལ་བརྟེན་ནས་ཉོན་མོངས་གང་དག་ཡིན་ཏེ། གང་གི་ས་བོན་བརྫུན་པ་དེའི། །སྐྱེ་བ་བདེན་པ་ག་ལ་ཞིག །ཅེས་པའི་ཚུལ་གྱིས་རྒྱུ་བརྫུན་པ་ལས་བྱུང་བའི་ཕྱིར་ཉོན་མོངས་པ་རང་བཞིན་དུ་མེད་དོ་ཞེས་པའོ། །བཞི་པ་ནི། དེ་དག་གི་གཞིའམ་དམིགས་པ་ཡོད་པའི་ཕྱིར་ཡོད་དོ་ཞེ་ན། གཟུགས་སྒྲ་རོ་དང་རེག་པ་དང་། །དྲི་དང་ཆོས་དག་རྣམ་དྲུག་ནི། །དམིགས་པའི་གཞི་སྟེ་གང་གི་གཞི་ཡིན་ཅེ་ན། འདོད་ཆགས་ཞེ་སྡང་དང་། གཏི་མུག་གི་ནི་གཞི་ཡིན་པར་ཁྱེད་ཅག་གིས་བརྟགས་མོད་ཀྱི། འོན་ཀྱང་གཟུགས་སྒྲ་རོ་དང་རེག་པ་དང་། དྲི་དང་ཆོས་དག་ནི་བློས་བརྟགས་པ་ཙམ་འབའ་ཞིག་ཡིན་གྱི་བདེན་པས་སྟོང་པས་དེ་ལ་དམིགས་པའི་ཉོན་མོངས་པ་ཡང་རང་བཞིན་མེད་དེ་མོ་གཤམ་གྱི་བུ་ལ་དམིགས་པའི་ཉོན་མོངས་པ་བཞིན་ནོ། །གལ་ཏེ་དེ་དག་རང་བཞིན་མེད་ན་ཇི་ལྟར་སྣང་ཞེ་ན། སྣང་བ་དེ་ནི་དྲི་ཟའི་གྲོང་ཁྱེར་ལྟ་བུ་དང་། སྨིག་རྒྱུའི་ཆུ་དང་རྨི་ལམ་དང་འདྲ་བར་བློ་འཁྲུལ་པ་ལ་དེ་ལྟར་སྣང་བ་ཡིན་པས་བརྫུན་པ་རང་བཞིན་མེད་པ་ཡིན་ནོ་ཞེས་པའོ། །ད་ནི་བྱེ་བྲག་ཏུ་དགག་པ་ལ་འདོད་ཆགས་ཞེ་སྡང་དགག་པ་དང་། གཏི་མུག་དགག་པ་གཉིས་ལས། དང་པོ་ལ་གཉིས་ཏེ། དེའི་རྒྱུ་སྡུག་མི་སྡུག་དགག་པ་དང་། དེས་འབྲས་བུ་ཁེགས་པའོ། །དང་པོ་ལ་ཡང་རྟེན་བརྫུན་པས་དང་། ཕན་ཚུན་བརྟེན་པས་དགག་པ་གཉིས་ལས། དང་པོ་ནི། རྟེན་གཟུགས་ལ་སོགས་པ་སྒྱུ་མའི་སྐྱེས་བུ་ལྟ་བུ་དང་། གཟུགས་བརྙན་དང་འདྲ་བའི་བརྫུན་པ་རང་བཞིན་མེད་པ་དེ་དག་ལ་སྡུག་པ་དང་ནི་མི་སྡུག་པའི་རྣམ་པ་བྷ་བའི་སྒྲ་འབྱུང་བ་དང་དངོས་པོ་ལ་འཇུག་པས་དངོས་པོར་ཡང་ནི་ག་ལ་འགྱུར་ཏེ་སྡུག་མི་སྡུག་གི་རྣམ་པ་དངོས་པོར་བདེན་པ་མེད་དོ་ཞེས་པའོ། །གཉིས་པ་ལ་རེ་ཞིག་སྡུག་པ་དགག་པ་ནི། གལ་ཏེ་དངུལ་བུམ་ལྟ་བུ་སྡུག་པ་འགའ་ཞིག་ཡོད་ན་མི་སྡུག་པ་ལ་མ་ལྟོས་པར་རམ་ལྟོས་ནས་ཡོད། དང་པོ་ལྟར་ནི་མི་རུང་སྟེ། དེ་གསེར་བུམ་པས་ཀྱང་སྡུག་པར་ཐལ་བའི་ཕྱིར་རོ། །གཉིས་པ་ལྟར་ན། ཟངས་བུམ་ལྟ་བུ་མི་སྡུག་པ་གང་ལ་བརྟེན་ནས་དེ་སྡུག་པ་ཞེས་གདགས་པར་རམ་གཞག་པར་བྱ་བའི་ལྟོས་ས་ཟངས་བུམ་མི་སྡུག་པ་དེ་ཉིད་ཀྱང་དངུལ་བུམ་སྡུག་པ་རང་ལ་མ་ལྟོས་པར་ཡོད་པ་མིན་ཏེ་དེ་ངོ་བོ་ཉིད་ཀྱིས་མི་སྡུག་ན་རྫ་བུམ་པས་ཀྱང་མི་སྡུག་པར་འགྱུར་བའི་ཕྱིར་རོ། །དེས་ན་ལྟོས་ས་མི་སྡུག་པ་སྔར་མ་གྲུབ་པ་དེའི་ཕྱིར་དེ་ལ་ལྟོས་ནས་ཀྱང་སྡུག་པ་འཐད་པ་མ་ཡིན་ནོ། །མི་སྡུག་པ་དགག་པ་ནི། ཡང་ཟངས་བུམ་ལྟ་བུ་མི་སྡུག་པ་འགའ་ཞིག་ཡོད་ན་སྡུག་པ་ལ་མ་ལྟོས་པར་རམ་ལྟོས་ནས་ཡོད། དང་པོ་ལྟར་ནི་མི་རུང་སྟེ། དེ་རྫ་བུམ་པས་ཀྱང་མི་སྡུག་པར་ཐལ་བའི་ཕྱིར་རོ། །གཉིས་པ་ལྟར་ན། དངུལ་བུམ་ལྟ་བུ་སྡུག་པ་གང་ལ་བརྟེན་ནས་དེ་མི་སྡུག་པར་གདགས་པར་རམ་གཞག་པར་བྱ་བའི་ལྟོས་ས་དངུལ་བུམ་སྡུག་པ་དེ་ཉིད་ཀྱང་ནི་ཟངས་བུམ་མི་སྡུག་པ་རང་ལ་མ་ལྟོས་པར་ཡོད་པ་མིན་ཏེ་དེ་ངོ་བོ་ཉིད་ཀྱིས་སྡུག་ན་གསེར་བུམ་པས་ཀྱང་སྡུག་པར་ཐལ་བའི་ཕྱིར་རོ། །དེས་ན་ལྟོས་ས་སྡུག་པ་སྔར་མ་གྲུབ་པ་དེའི་ཕྱིར་དེ་ལ་ལྟོས་ནས་ཀྱང་མི་སྡུག་པ་འཐད་པ་མ་ཡིན་ནོ། །གཉིས་པ་ནི། དེ་ལྟར་ཡུལ་སྡུག་པ་ཡོད་པ་མ་ཡིན་ན་དེའི་འབྲས་བུ་འདོད་ཆགས་རང་བཞིན་དུ་ཡོད་པར་ག་ལ་འགྱུར་ཞིང་། རྒྱུ་མི་སྡུག་པ་ཡོད་པ་མ་ཡིན་ན་དེའི་འབྲས་བུ་ཞེ་སྡང་འབྱུང་བར་ཏེ་དངོས་པོར་ཡོད་པར་ག་ལ་འགྱུར་ཞེས་པའོ། །ད་ནི་རྒྱུ་ཕྱིན་ཅི་ལོག་མ་གྲུབ་པས་གཏི་མུག་དགག་པ་ལ་གཉིས་ཏེ། ཕྱིན་ཅི་ལོག་དགག་པ་དང་། དེ་བཀག་པའི་འབྲས་བུའོ། །དང་པོ་ལའང་ཕྱིན་ཅི་ལོག་མ་ལོག་གི་ཁྱད་པར་དགག་པ་དང་། དེ་དག་ཏུ་འཛིན་པ་པོའི་གང་ཟག་དགག་པ་གཉིས་ལས། དང་པོ་ལ་གསུམ་སྟེ། ཡུལ་ཅིར་ཡང་མ་གྲུབ་པས་མཚུངས་པ་དང་། ཡུལ་ཡོད་མེད་ལ་མཚུངས་པ་དང་། འཛིན་པ་ཙམ་མ་གྲུབ་པའོ། །དང་པོ་ལ་གནས་ལུགས་ལས་བཟློག་པར་འཛིན་པས་ཕྱིན་ལོག་ཡིན་ན་རྟག་འཛིན་ལོག་པར་མི་འགྱུར་བ་དང་། བཟུང་བ་ལྟར་མི་གནས་པས་ཕྱིན་ལོག་ཡིན་ན་མི་རྟག་པར་འཛིན་པ་མ་ལོག་པར་མི་འགྲུབ་པ་གཉིས་ལས། དང་པོ་ནི། སྤྱིར་ཕུང་པོ་ལྔ་སྐད་ཅིག་གཉིས་པར་འཇིག་པས་མི་རྟག་པ་དང་། དེ་ཉིད་ཀྱིས་གནོད་པ་དང་བཅས་པ་སྡུག་བསྔལ་བ་དང་། ལུས་མི་གཙང་བའི་རྫས་སུམ་ཅུ་རྩ་དྲུག་གིས་གང་བས་མི་གཙང་བ་དང་། ཕུང་པོ་བདག་དོན་གཞན་དང་ངོ་བོར་གྱུར་པའི་བདག་གིས་སྟོང་པས་བདག་མེད་པ་ལ་རྟག་པ་དང་བདེ་བ་དང་གཙང་བ་དང་བདག་ཏུ་འཛིན་པ་ཕྱིན་ཅི་ལོག་ཡིན་ནོ་ཞེས་རྣམ་པར་འཇོག་པ་ཡིན་ན་ཅི་ཕུང་པོ་མི་རྟག་པ་ལ་སོགས་པར་གནས་པ་ལ་རྟག་སོགས་སུ་འཛིན་པས་སམ། རྟག་སོགས་སུ་མི་གནས་པ་ལ་རྟག་སོགས་སུ་འཛིན་པས་ཕྱིན་ཅི་ལོག་ཡིན་གྲང་། སྔ་མ་ལྟར་གལ་ཏེ་ཕུང་པོ་མི་རྟག་པར་གནས་པ་ལ་རྟག་པ་ཞེས་དེ་ལྟར་འཛིན་པས་ལོག་པར་འཇོག་པ་ཡིན་ན་ཞེས་ལྡོག་ཁྱབ་བསྟན་ནས། ཕུང་པོ་ཆོས་ཅན། རྟག་པར་འཛིན་པའང་ཇི་ལྟར་ལོག་པ་ཡིན་ཏེ། ཕུང་པོ་རང་བཞིན་སྟོང་པ་ལ་རྣལ་མའི་མི་རྟག་པ་ཡང་ཡོད་པ་མིན་པའི་ཕྱིར་རོ། །དེ་བཞིན་དུ། གལ་ཏེ་སྡུག་བསྔལ་བདེའོ་ཞེས། །དེ་ལྟར་འཛིན་པ་ལོག་ཡིན་ན། །སྟོང་ལ་སྡུག་བསྔལ་ཡོད་མིན་པས། །འཛིན་པའང་ཇི་ལྟར་ལོག་པ་ཡིན། །ཞེས་ལྷག་མ་གསུམ་ལ་ཡང་སྦྱར་རོ། །གཉིས་པ་ནི། ཕྱི་མ་ལྟར་གལ་ཏེ་རྟག་པ་ཤེས་བྱ་ལ་མེད་པ་ལ་རྟག་གོ་ཞེས། དེ་ལྟར་འཛིན་པས་ལོག་པ་ཡིན་ནོ། །ཞེས་འཇོག་པ་ཡིན་ན་ཞེས་རྣལ་ཁྱབ་བསྟན་ནས། ཕུང་པོ་ཆོས་ཅན། དེ་ལ་མི་རྟག་པའོ་ཞེས། འཛིན་པའང་ཇི་ལྟར་ལོག་པ་མ་ཡིན་ཏེ། ཕུང་པོ་རང་བཞིན་སྟོང་པ་ལ་ཇི་ལྟར་བཟུང་བ་ལྟར་གྱི་མི་རྟག་པ་ཡང་མེད་པའི་ཕྱིར་རོ། །དེ་བཞིན་དུ། གལ་ཏེ་བདེ་མེད་བདེ་འོ་ཞེས། །དེ་ལྟར་འཛིན་པ་ལོག་ཡིན་ན། །སྟོང་ལ་སྡུག་བསྔལ་ཡིན་ནོ་ཞེས། །འཛིན་པའང་ཇི་ལྟར་ལོག་མ་ཡིན། །ཞེས་པ་ལ་སོགས་པ་ལྷག་མ་གསུམ་ལ་ཡང་སྦྱར་རོ། །དེ་ལྟར་འདོད་ན་ཕྱིན་ཅི་མ་ལོག་པ་མེད་པས་དེ་ལ་ལྟོས་པའི་ཕྱིན་ཅི་ལོག་ཀྱང་མེད་པར་གྲུབ་བོ། །གཉིས་པ་ནི། གཞན་ཡང་འོག་གི་གལ་ཏེ་ཕུང་པོ་ལ་བདག་དང་གཙང་བ་དང་། རྟག་པ་དང་བདེ་བ་ཤེས་བྱ་ལ་ཡོད་ན་ནི་ཡུལ་བདག་དང་གཙང་བ་དང་རྟག་པ་དང་བདེ་བ་དག་ཤེས་བྱ་ཕྱིན་ཅི་ལོག་གི་རྣམ་པའམ་ཡུལ་ཅན་དེ་དག་ཏུ་འཛིན་པ་ཤེས་བྱ་ལས་ཕྱིན་ཅི་ལོག་ཏུ་འཛིན་པ་མ་ཡིན་ནོ། །ཡང་གལ་ཏེ་ཕུང་པོའམ་ཤེས་བྱ་ལ་བདག་དང་གཙང་བ་དང་རྟག་པ་དང་བདེ་བ་མེད་ན་ནི་དེ་དག་མེད་པར་མ་ཟད་ཀྱི་དེ་ལ་ལྟོས་པའི་བཀག་ཆོས་བདག་མེད་དང་མི་གཙང་དང་མི་རྟག་དང་སྡུག་བསྔལ་ཞེས་བྱ་བ་ཤེས་བྱ་ཕྱིན་ཅི་མ་ལོག་པའི་རྣམ་པ་བཞི་ཡང་ཡོད་པ་མ་ཡིན་པས་བརྒྱད་ཅར་ཕྱིན་ཅི་ལོག་ཏུ་འགྱུར་བ་ཡིན་ནོ། །དེ་ལྟར་འདོད་ན་ཕྱིན་ཅི་མ་ལོག་པ་མེད་པས་དེ་ལ་ལྟོས་པའི་ཡུལ་ཕྱིན་ལོག་གི་རྣམ་པའམ་ཡུལ་ཅན་ཕྱིན་ཅི་ལོག་ཏུ་འཛིན་པ་ཡོད་པ་མ་ཡིན་པར་གྲུབ་བོ། །གསུམ་པ་ནི། དེ་ལྟར་ལོག་མ་ལོག་ཏུ་འཛིན་པ་བཀག་ཀྱང་འཛིན་པའི་བྱ་བ་ཙམ་མ་བཀག་པས་ཡོད་ལ་དེ་ཡོད་པས་དེའི་སྒྲུབ་བྱེད་བྱེད་པ་དང་བྱེད་པ་པོ་དང་ལས་ཀྱང་ཡོད་པས་ཁོ་བོ་ཅག་གི་ཕྱོགས་གྲུབ་བོ་ཞེ་ན། མ་ཡིན་ཏེ། བྱེད་པའམ་ཕྱིན་ཅི་ལོག་གི་རྣམ་པ་རྟག་པ་ལ་སོགས་པ་གང་གིས་འཛིན་པ་དང་། འཛིན་པའི་བྱ་བ་གང་ཡིན་པ་དང་། འཛིན་པ་པོ་བདག་གམ་སེམས་དང་། གང་གཟུང་བར་བྱ་བའི་ཡུལ་གཟུགས་ལ་སོགས་པ་ཐམས་ཅད་རྐྱེན་བརྟག་པར་སྤྱི་ལྡོག་ནས་སྐྱེ་བ་བཀག་པས་སམ། ཡང་ན། གལ་ཏེ་མི་རྟག་རྟག་པ་ཞེས། །དེ་ལྟར་འཛིན་པ་ལོག་ཡིན་ན། །ཞེས་དང་། བདག་གི་ཡོད་ཉིད་མེད་ཉིད་ནི། །ཇི་ལྟ་བུར་ཡང་གྲུབ་པ་མེད། །རང་ལུས་ལྟ་བཞིན་ཉོན་མོངས་ཅན། །ཉོན་མོངས་པ་ལ་རྣམ་ལྔར་མེད། །ཅེས་དང་། གཟུགས་སྒྲ་རོ་དང་རེག་པ་དང་། །དྲི་དང་ཆོས་དག་འབའ་ཞིག་སྟེ། །དྲི་ཟའི་གྲོང་ཁྱེར་ལྟ་བུ་དང་། །ཞེས་སོ་སོའི་རང་ལྡོག་ནས་བཀག་པས་ཐམས་ཅད་ཉེ་བར་ཞི་བ་སྟེ། དེའི་ཕྱིར་འཛིན་པ་ཙམ་པོ་ཡང་ཡོད་པ་མ་ཡིན་ལ། དེ་མེད་པས་ཕྱིན་ཅི་ལོག་དང་མ་ལོག་པར་འཛིན་པ་ཡང་མེད་པར་གྲུབ་བོ། །གཉིས་པ་ལ་ལོག་པ་དང་མ་ལོག་པར་འཛིན་པ་པོའི་གང་ཟག་སྤྱིར་དགག་པ་དང་། བྱེ་བྲག་ཏུ་ཕྱིན་ལོག་གི་འཛིན་པ་པོ་དགག་པ་གཉིས་ལས། དང་པོ་ནི། ཕྱིན་ཅི་ལོག་མ་ལོག་ནི་ཡོད་པ་ཉིད་དེ་དེ་དག་དང་ལྡན་པའམ་འཛིན་པ་པོའི་གང་ཟག་ཡོད་པའི་ཕྱིར་རོ་ཞེས་ཀྱང་བརྗོད་པར་མི་ནུས་ཏེ། དེ་ལྟར་འཛིན་པ་ཙམ་མེད་པས་ཕྱིན་ཅི་ལོག་པའམ་དེ་ལ་ལྟོས་པའི་ཡང་དག་ཉིད་དུ་ནི། འཛིན་པ་ཡོད་པ་མ་ཡིན་ན། གང་ཟག་གང་ལ་ཕྱིན་ཅི་ལོག་ཡོད་ཅིང་། གང་ཟག་གང་ལ་ཕྱིན་ཅི་མ་ལོག་ཡོད་དེ་དེ་གཉིས་དང་ལྡན་པའང་མེད་དོ་ཞེས་པའོ། །གཉིས་པ་ལ་རྟེན་གསུམ་ལ་མི་སྲིད་པ་དང་། མཐའ་གསུམ་ལས་མ་སྐྱེས་པ་གཉིས་ལས། དང་པོ་ནི། གཞན་ཡང་ཡུལ་ལ་མ་རྟེན་ཕྱིན་ཅི་ལོག་ཏུ་གྱུར་པ་ལ་ནི་ཕྱིན་ཅི་ལོག་དག་མི་སྲིད་དེ་དེའི་བྱ་བ་འགགས་པའི་ཕྱིར་དང་། དོན་མེད་པའི་ཕྱིར་རོ། །ཕྱིན་ཅི་ལོག་ཏུ་མ་གྱུར་པ་ལའང་ནི་ཕྱིན་ཅི་ལོག་དག་མི་སྲིད་དེ་དེའི་བྱ་བ་མ་སྐྱེས་པའི་ཕྱིར་དང་། ཕན་ཚུན་འགལ་བའི་ཕྱིར་རོ། །ཕྱིན་ཅི་ལོག་ཏུ་འགྱུར་བཞིན་ལའང་ནི་ཕྱིན་ཅི་ལོག་དག་མི་སྲིད་དེ་གྱུར་མ་གྱུར་ལས་གཞན་པའི་དེ་མེད་པའི་ཕྱིར་དང་། དེའི་བྱ་བ་གཉིས་མེད་པའི་ཕྱིར་རོ། །དེའི་ཕྱིར་ཡུལ་ལམ་རྟེན་གྱི་གང་ཟག་གང་ལ་ཕྱིན་ཅི་ལོག་སྲིད་ཅེས་བདག་ཉིད་གཟུ་བོར་གྱུར་པའི་ཤེས་རབ་ཀྱིས་ནི་རྣམ་པར་དཔྱོད་ཅིག་སྟེ་དེ་ལྟར་དཔྱད་ན་ཕྱི་ཅི་ལོག་དང་ལྡན་པ་མེད་དོ་ཞེས་པའོ། །གཉིས་པ་ནི། ཡང་ཕྱིན་ཅི་ལོག་རྣམས་མ་སྐྱེས་ན། ཇི་ལྟ་བུར་ན་ཡོད་པར་འགྱུར་དེ་ལྟར་ཕྱིན་ཅི་ལོག་རྣམས་སྐྱེ་བ་མེད་པས་མེད་ན། ཕྱིན་ཅི་ལོག་ཅན་ག་ལ་ཡོད། དེ་མ་སྐྱེས་པར་མ་གྲུབ་བོ་ཞེ་ན། ཕྱིན་ཅི་ལོག་གི་དངོས་པོ་བདག་ལས་མི་སྐྱེ་སྟེ། གཞན་ལས་སྐྱེ་བ་ཉིད་མ་ཡིན། །བདག་དང་གཞན་ལས་ཀྱང་མིན་ན། །ཕྱིན་ཅི་ལོག་ཅན་ག་ལ་ཡོད། །ཅེས་པ་སྟེ་འདིའི་དོན་སྔར་བཤད་ཟིན་ཏོ། །དེ་ལྟར་ཕྱིན་ཅི་ལོག་བཀག་ནས། ད་ནི་དེ་བཀག་པའམ་དེ་ལ་དཔྱད་པའི་འབྲས་བུ་ནི། དེ་ལྟར་ཕྱིན་ཅི་ལོག་དཔྱད་ན་མ་རྙེད་པས་ཕྱིན་ཅི་ལོག་ཏུ་འཛིན་པ་ཀུན་རྫོབ་པ་འགག་པར་འགྱུར་ལ། དེ་འགགས་པས་དེའི་འབྲས་བུ་མ་རིག་པ་ནི་ཀུན་རྫོབ་ཏུ་འགག་པར་འགྱུར་ཞིང་། རྒྱུ་མ་རིག་པ་འགགས་པར་གྱུར་ན་ནི་དེའི་འབྲས་བུ་འདུ་བྱེད་ལ་སོགས་པ་རྒ་ཤིའི་མཐར་ཐུག་པ་སྡུག་བསྔལ་གྱི་ཚོགས་ཐོག་མ་མེད་པའི་དུས་ནས་ཞུགས་པ་ཀུན་རྫོབ་པ་མ་ལུས་པའི་ས་པར་འགག་པར་འགྱུར་བས་དོན་ཆེན་པོ་ཅན་ཡིན་ནོ། །དེ་ལྟར་ཉོན་མོངས་པ་བཀག་ནས། དེའི་སྒྲུབ་བྱེད་གཉེན་པོ་སྤོང་བའི་ཐབས་ཚོལ་བ་དགག་པ་ནི། གལ་ཏེ་དེ་ལྟར་མ་རིག་པ་ལ་སོགས་པ་སྤོང་བའི་གཉེན་པོ་ཡོད་པའི་ཕྱིར་དེ་དག་ཀྱང་ཡོད་པ་ཉིད་དེ། ནམ་མཁའི་ཨ་མྲའི་ལྕུག་མ་ལྟར་གཉེན་པོས་སྤོང་བ་མ་ཡིན་ནོ་ཞེ་ན། དེ་གཉེན་པོས་སྤོང་བ་ཉིད་དཔྱད་ན་ཡོད་པ་མ་ཡིན་ཏེ། གལ་ཏེ་སྤོང་ན་རང་བཞིན་ཡོད་པའམ་མེད་པ་ཞིག་སོང་། དེ་ལ་གལ་ཏེ་གང་ཟག་ལ་ལའི་ཉོན་མོངས་པ་འདོད་ཆགས་ལ་སོགས་པ་གང་དག་རང་བཞིན་གྱིས་ཡོད་ན། ཇི་ལྟ་བུར་ན་སྤང་བར་འགྱུར་ཏེ། དེའི་ཁྱབ་པ་ནི་རང་བཞིན་དུ་ཡོད་པ་སུ་ཞིག་སྤོང་བར་བྱེད་དེ་ནམ་མཁའི་མི་སྒྲིབ་པ་ལྟར་དེ་བཟློག་པར་མི་ནུས་པའི་ཕྱིར་རོ། །གལ་ཏེ་གང་ཟག་ལ་ལའི་ཉོན་མོངས་པ་འདོད་ཆགས་ལ་སོགས་པ་གང་དག་རང་བཞིན་གྱིས་མེད་ན་ཡང་དེ་ཁོ་ན་ཉིད་དུ་ཇི་ལྟ་བུར་ན་སྤང་བར་འགྱུར་ཏེ། དེའི་ཁྱབ་པ་ནི་རང་བཞིན་མེད་པ་སུ་ཞིག་གིས་སྤོང་བར་བྱེད་དེ་མེའི་བསིལ་བ་ལྟར་དེ་སྤང་མི་དགོས་པའི་ཕྱིར་རོ། །གལ་ཏེ་དེ་གཉེན་པོས་སྤོང་བ་མེད་ན་སྔར་རྣམ་པར་དཔྱད་པའི་ཚུལ་འདིས། དེ་ལྟར་ཕྱིན་ཅི་ལོག་འགགས་པས། །མ་རིག་པ་ནི་འགག་པར་འགྱུར། །ཞེས་བྱེད་པ་དང་ཇི་ལྟར་མི་འགལ་ཅེ་ན། དེ་ནི་རང་བཞིན་མེད་ཀྱང་གསེར་གྱི་གཡའ་ལྟར་གློ་བུར་གྱི་དྲི་མ་མ་དཔྱད་པ་སྣང་ངོར་གཉེན་པོས་སྤོང་བའི་ཚུལ་ཡིན་པས་མི་འགལ་ཏེ། ཇི་ལྟར་རྨི་ལམ་ན་བརྩོན་དུ་བཟུང་བ་མི་བདེན་པར་ཤེས་པས་གྲོལ་བ་ལྟར། ཡང་དག་པར་སྤང་བྱ་གཉེན་པོ་གཉིས་མེད་པར་ཤེས་པ་དེ་ཉིད་ཉོན་མོངས་པ་ཀུན་རྫོབ་པ་སྤང་བའི་གཉེན་པོ་ཡིན་པའི་ཕྱིར་རོ། །ཇི་སྐད་དུ་མདོ་ལས། མ་རིག་པ་དང་མ་རིག་རྐྱེན་འབྱུང་གང་། །ནམ་ཡང་ཡོད་པར་འགྱུར་བ་མ་ཡིན་ཏེ། །མ་རིག་པ་དེ་འཇིག་རྟེན་ཡོད་མིན་པ། །དེ་ཡི་ཕྱིར་ན་ངས་འདི་མ་རིག་གསུངས། །ཞེས་དང་། འཇམ་དཔལ་གཏི་མུག་ནི་རབ་ཏུ་གྲོལ་བ་སྟེ། དེས་ན་གཏི་མུག་ཅེས་བྱའོ་ཞེས་དང་། སློབ་དཔོན་ཉིད་ཀྱིས། འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ནས་རྣམ་པར་གྲོལ། །ཞེས་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། ཕྱིན་ཅི་ལོག་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་གསུམ་པའི་རྣམ་པར་བཤད་པའོ།།  །།ད་ནི་རྟེན་འབྲེལ་རང་བཞིན་སྟོང་པ་ཉིད་དུ་བསྟན་པ་ལ་གཉིས་ལས། འཕགས་པའི་བདེན་པ་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་མེད་ཅེས་དང་། མདོ་གཞན་ལས། དགེ་སློང་དག་བདེན་པ་དམ་པ་ནི་གཅིག་སྟེ། སླུ་བ་མེད་པའི་ཆོས་ཅན་མྱ་ངན་ལས་འདས་པའོ། །ཞེས་བདེན་པ་བཞི་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་ཆོས་ཐམས་ཅད་སྟོང་པ་ཉིད་ཡིན་ན་འཕགས་པའི་བདེན་པ་ལ་སོགས་པ་མེད་པར་ཐལ་ལོ་ཞེས་པའི་རྩོད་པ་སྤང་བའི་ཕྱིར་རབ་ཏུ་བྱེད་པ་འདི་བཀོད་པའོ། །གཉིས་པ་གཞུང་བཤད་པ་ལ་གཉིས་ཏེ། རྒོལ་བ་དང་། ལན་ནོ། །དང་པོ་ལ་ཡང་ལྔ་ལས། རེ་ཞིག་ཤེས་བྱ་འཕགས་པའི་བདེན་པ་མེད་པར་ཐལ་བ་ནི། གལ་ཏེ་ཕྱི་ནང་གི་དངོས་པོ་འདི་དག་ཀུན་ངོ་བོ་སྟོང་པ་ཉིད་ཡིན་ན་ནམ་མཁའ་ལྟར་ཁྱད་པར་འབྱུང་བ་མེད་ཅིང་འཇིག་པ་མེད་པར་འགྱུར་རོ། །དེ་མེད་ན་འཕགས་པའི་བདེན་པ་བཞི་པོ་རྣམས་སྟོང་པ་སྨྲ་བ་ཁྱོད་ལ་མེད་པར་ཐལ་བར་འགྱུར་ཏེ། འདི་ལྟར་སྔར་གྱི་ལས་དང་ཉོན་མོངས་ཀྱིས་བསྐྱེད་པའི་ཕུང་པོ་ཉིད་སྡུག་བསྔལ་གྱི་དང་། འགྱུར་བའི་དང་། འདུ་བྱེད་ཀྱི་སྡུག་བསྔལ་གསུམ་གྱིས་རྟག་ཏུ་གནོད་པའི་བདག་ཉིད་ཅན་ཡིན་པས་འཕགས་པ་རྣམས་དང་མི་མཐུན་པའི་ཕྱིར་དང་། ཕྱིན་ཅི་ལོག་སྤངས་པ་འཕགས་པའི་བློ་ངོ་ན་དེ་ལྟར་བདེན་པས་སྡུག་བསྔལ་འཕགས་པའི་བདེན་པ་ཞེས་བརྗོད་ལ། དེ་འབྱུང་འཇིག་གི་བདག་ཉིད་ཡིན་པས་འབྱུང་འཇིག་མེད་ན་དེ་མེད་པར་འགྱུར་ལ། འབྲས་བུ་སྡུག་བསྔལ་མེད་ན་དེའི་རྒྱུ་ལས་དང་ཉོན་མོངས་པའི་བདག་ཉིད་སྡུག་བསྔལ་ཀུན་འབྱུང་དང་། སྡུག་བསྔལ་རྒྱུ་བཅས་འགག་པའི་འགོག་པ་དང་། དེར་འགྲོ་བའི་ལམ་འཕགས་པའི་ལམ་ཡན་ལག་བརྒྱད་ལ་སོགས་པ་ཡང་མེད་པར་འགྱུར་རོ། །གཉིས་པ་ཡུལ་ཅན་ལམ་གྱི་ཡེ་ཤེས་བཞི་མེད་པར་ཐལ་བ་ནི། དེ་ལྟར་འཕགས་པའི་བདེན་པ་བཞི་མེད་པར་འདོད་ན་དེ་དག་མེད་པས་མི་རྟག་པ་ལ་སོགས་པའི་རྣམ་པས་སྡུག་བསྔལ་ཡོངས་སུ་ཤེས་པ་དང་། ཀུན་འབྱུང་སྤོང་བ་དང་། ལམ་བསྒོམ་པ་དང་། འགོག་པ་མངོན་དུ་བྱ་བ་དག འཐད་པར་འགྱུར་བ་མ་ཡིན་ནོ་ཞེས་པའོ། །གསུམ་པ་འབྲས་བུ་དཀོན་མཆོག་གསུམ་མེད་པར་ཐལ་བ་ལ། རེ་ཞིག་དགེ་འདུན་མེད་པར་ཐལ་བ་ནི། སྡུག་བསྔལ་ཤེས་པ་ལ་སོགས་པ་དེ་དག་ཡོད་པ་མ་ཡིན་པས་ལམ་བསྒོམས་པས་ཐོབ་པ་མཐོང་སྤང་གི་ཕྲ་རྒྱས་དང་བསྒོམ་སྤང་གི་ཕྲ་རྒྱས་ཁམས་གསུམ་གྱི་ས་དགུ་ན་སྤྱོད་པ་ཆེ་འབྲིང་དགུ་དགུ་ཡོད་པ་ལས་འདོད་པ་ན་སྤྱོད་པ་འབྲིང་གི་ཆུང་ངུ་དང་། སྲིད་རྩེའི་ས་པའི་ཆུང་ངུའི་ཆུང་ངུ་སྤངས་པ་རིམ་པ་ལྟར་རྒྱུན་དུ་ཞུགས་པ་དང་ལན་གཅིག་ཕྱིར་འོང་དང་ཕྱིར་མི་འོང་དང་དགྲ་བཅོམ་པའི་འབྲས་བུ་བཞི་ཡང་ཡོད་པ་མ་ཡིན་པར་འགྱུར་ལ། འབྲས་བུ་མེད་ན་སྤང་བྱ་དེ་དག་སྤངས་པའི་རྣམ་གྲོལ་གྱི་ལམ་འབྲས་བུ་བཞི་ལ་གནས་པའི་གང་ཟག་མེད་པ་དང་། དེ་དག་གི་རྒྱུ་བར་ཆད་མེད་པའི་ལམ་དང་། དེའི་སྦྱོར་བ་ལ་གནས་པ་འབྲས་བུ་ལ་ཞུགས་པ་བཞི་པོ་དག་ཀྱང་ཡོད་པ་མ་ཡིན་པར་འགྱུར་རོ། །དེ་དག་གི་དོན་ཅུང་ཞིག་བརྗོད་ན་ཆོས་མངོན་པ་ལས། དེ་ལ་སྐད་ཅིག་བཅོ་ལྔ་ནི། །མ་མཐོང་མཐོང་ཕྱིར་མཐོང་བའི་ལམ། །བཅུ་དྲུག་པ་ལ་དེ་འབྲས་གནས། །ཞེས་ཐེག་པ་ཆུང་ངུའི་ལུགས་ཀྱིས་བདེན་པ་བཞི་རེ་རེ་ཞིང་ཆོས་ཤེས་པ་དང་རྗེས་སུ་ཤེས་པའི་བཟོད་པ་དང་ཤེས་པའི་སྐད་ཅིག་བཞི་བཞི་སྟེ་སྐད་ཅིག་བཅུ་དྲུག་བྲེང་ཆགས་སུ་སྐྱེ་བར་འདོད་པས་སྐད་ཅིག་བཅོ་ལྔ་དང་བཅུ་དྲུག་པ་ལ་གནས་པ་འབྲས་བུ་དང་པོ་ལ་ཞུགས་པ་དང་གནས་པ་ཡིན་ནོ། །དེ་ལ་སྡུག་བསྔལ་ལ་ཆོས་ཤེས་པའི་བཟོད་པ་ནི། སྐད་ཅིག་གཉིས་པར་འཇིག་པས་མི་རྟག་པ་དང་། གནོད་པ་དང་བཅས་པས་སྡུག་བསྔལ་བ་དང་། དོན་གཞན་གྱི་བདག་གིས་སྟོང་པ་དང་། ངོ་བོར་གྱུར་པའི་བདག་མེད་པའི་རྣམ་པ་བཞིས།










Wuma Sherab Drelwa05-12.html





.
འདོད་པ་ཁམས་ཀྱི་སྡུག་བསྔལ་གྱི་བདེན་པ་ལ་དམིགས་པ་སྡུག་བསྔལ་མཐོང་སྤང་འདོད་པ་ན་སྤྱོད་པ་འཇིག་ཚོགས་སུ་ལྟ་བ་དང་། མཐར་འཛིན་གྱི་ལྟ་བ་དང་། ལོག་པར་ལྟ་བ་དང་། ལྟ་བ་མཆོག་ཏུ་འཛིན་པ་དང་། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་། འདོད་ཆགས་དང་། ཁོང་ཁྲོ་དང་། ང་རྒྱལ་དང་། མ་རིག་པ་དང་། ཐེ་ཚོམ་སྟེ་ཕྲ་རྒྱས་བཅུ་སྤོང་བར་བྱེད་པའི་བར་ཆོད་མེད་པའི་ལམ་མོ། །སྡུག་བསྔལ་ལ་ཆོས་ཤེས་པ་ནི། དམིགས་རྣམ་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་མོ། །ཕྲ་རྒྱས་བཅུ་པོ་དེ་དག་སྡུག་བསྔལ་གྱི་བདེན་པ་ལ་དངོས་སུ་ལོག་པར་ཞུགས་པ་ལྔ། ལོག་པ་ལ་ལོག་པར་ཞུགས་པ་བཞི། ལོག་པའི་དབང་གིས་ལོག་པར་ཞུགས་པ་གཅིག་སྟེ། འདི་ལྟར་མ་རིག་པ་དང་ཐེ་ཚོམ་ནི་སྡུག་བསྔལ་གྱི་བདེན་པ་ཕུང་པོ་ལྔ་ལ་མི་རྟག་པ་ལ་སོགས་པའི་མཚན་ཉིད་མི་ཤེས་པ་དང་ཡིད་གཉིས་ཟ་བའི་སྒོ་ནས་དང་། འཇིག་ཚོགས་ལ་ལྟ་བ་ནི་ཕུང་པོ་བདག་དང་བདག་གིས་སྟོང་པ་ལ་དེ་ལས་བཟློག་པ་བདག་དང་བདག་གིར་འཛིན་པའི་སྒོ་ནས་དང་། མཐར་འཛིན་གྱི་ལྟ་བ་ནི་འཇིག་ཚོགས་སུ་ལྟ་བས་བཞག་པ་ཕུང་པོའི་བདག་དེ་ཉིད་ལ་རྟག་ཆད་དུ་འཛིན་པའི་སྒོ་ནས་དང་། ལོག་པར་ལྟ་བས་ནི་ལས་འབྲས་ལ་སོགས་པ་སྡུག་བསྔལ་གྱི་བདེན་པ་ཀུན་རྫོབ་ཏུ་ཡང་མེད་ཅེས་སྐུར་པ་འདེབས་པའི་སྒོ་ནས་དངོས་སུ་ལོག་པར་འཇུག་པས་དེ་དག་ནི་སྡུག་བསྔལ་གྱི་བདེན་པའི་མཚན་ཉིད་མ་རྟོགས་པ་དང་། ཐེ་ཚོམ་ཟ་དང་། ལོག་པར་རྟོག་པའི་སྒོ་ནས་དེ་ལ་དངོས་སུ་ལོག་པར་ཞུགས་པ་ཡིན་པས་སྔ་མ་སྔ་མ་རྒྱུ་ཡིན་པར་བལྟའོ། །ལོག་པ་ལ་ལོག་པར་ཞུགས་པ་བཞི་ནི་ལྟ་བ་མཆོག་ཏུ་འཛིན་པ་དང་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་གཉིས་ལྟ་བ་སྔ་མ་གསུམ་པོ་དེ་དག་ཤེས་བྱའི་གནས་དང་མཐུན་པའི་དམ་པ་གཙོ་བོ་མཆོག་མ་ཡིན་པ་ལ་དེ་ལྟར་འཛིན་པའི་སྒོ་ནས་དང་། དེ་དག་དག་པ་དང་གྲོལ་བའི་རྒྱུ་མ་ཡིན་པ་ལ་དེ་ལྟར་འཛིན་པའི་སྒོ་ནས་ལོག་པར་འཇུག་ལ། འདོད་ཆགས་དང་ང་རྒྱལ་ནི་ཡུལ་ལ་ཆགས་པ་དང་དེས་ང་རྒྱལ་བ་ཕུང་པོ་ལ་དངོས་སུ་ལོག་པར་འཇུག་ཀྱང་སྒོམ་སྤང་ཡིན་ལ། འདིར་ལྟ་བ་དེ་དག་ལ་དབྲལ་དཀའ་བའི་ཆགས་པ་དང་ལྟ་བ་དེ་དག་གིས་སེམས་ཁེངས་པའི་ང་རྒྱལ་ཡིན་པས་ལོག་པ་ལ་ལོག་པར་ཞུགས་པ་ཡིན་ནོ། །ཁོང་ཁྲོ་བ་ཡང་ཡུལ་ལ་ཁྲོ་བ་དངོས་སུ་ལོག་པར་འཇུག་ཀྱང་སྒོམ་སྤང་ཡིན་ལ། འདིར་ལྟ་བ་དེ་དག་ལ་མཆོག་དང་འདག་འགྲོལ་གྱི་རྒྱུར་བཟུང་བའི་དབང་གིས་དེ་དང་མི་མཐུན་པའི་ལྟ་བ་ལ་ཁོང་ཁྲོ་བ་ཡིན་པས་དབང་གི་ལོག་པར་ཞུགས་པའོ། །འདི་ཆོས་ལ་མནར་སེམས་པའི་ཆ་ནས་ལམ་དང་འགོག་པ་ལ་དངོས་སུ་ལོག་པར་ཞུགས་པའི་སྐབས་སྲིད་ལ། ཁམས་གོང་མ་གཉིས་ན་ཁོང་ཁྲོ་མེད་ལ་ལྷག་མ་རྣམས་སྔ་མ་དང་མཚུངས་སོ། །སྡུག་བསྔལ་ལ་རྗེས་སུ་ཤེས་པའི་བཟོད་པ་ནི། མི་རྟག་པ་ལ་སོགས་པའི་རྣམ་པས་ཁམས་གོང་མ་གཉིས་ཀྱི་སྡུག་བསྔལ་གྱི་བདེན་པ་ལ་དམིགས་པ་སྡུག་བསྔལ་མཐོང་སྤང་གཟུགས་དང་གཟུགས་མེད་ན་སྤྱོད་པ་ཁོང་ཁྲོ་མ་གཏོགས་པ་སྔར་བཤད་པའི་དགུ་དགུ་སྟེ་ཕྲ་རྒྱས་བཅོ་བརྒྱད་སྤོང་བར་བྱེད་པའི་བར་ཆད་མེད་པའི་ལམ་མོ། །དམིགས་རྣམས་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་ནི་སྡུག་བསྔལ་ལ་རྗེས་སུ་ཤེས་པའོ། །ཀུན་འབྱུང་གི་ཡེ་ཤེས་བཞི་ལ། ཀུན་འབྱུང་ལ་ཆོས་ཤེས་པའི་བཟོད་པ་ནི། སྡུག་བསྔལ་བསྐྱེད་པའི་ས་བོན་དུ་གྱུར་པས་རྒྱུ་དང་། མང་པོ་བསྐྱེད་པས་ཀུན་འབྱུང་བ་དང་། དྲག་པོ་བསྐྱེད་པས་རབ་ཏུ་སྐྱེ་བ། བརྒྱུད་མར་བསྐྱེད་པས་རྐྱེན་གྱི་རྣམ་པ་བཞི་འདོད་པ་ཁམས་ཀྱི་ཀུན་འབྱུང་གི་བདེན་པ་ལ་དམིགས་པ། སྡུག་བསྔལ་ལ་སོགས་གོ་རིམ་བཞིན། །དེ་དག་བཅུ་དང་བདུན་བདུན་བརྒྱད། །ཅེས་པའི་ཚུལ་གྱིས་ཀུན་འབྱུང་གི་ཆོས་ཉིད་མཐོང་སྤང་འདོད་པ་ན་སྤྱོད་པ་སྔར་གྱི་བཅུ་པོ་ལ་འཇིག་ཚོགས་སུ་ལྟ་བ་དང་། མཐར་འཛིན་གྱི་ལྟ་བ་དང་། ཚུལ་ཁམས་དང་བརྟུལ་ཞུགས་མཆོག་ཏུ་འཛིན་པ་བོར་ཏེ་ཕྲ་རྒྱས་བདུན་སྤོང་བར་བྱེད་པའི་བར་ཆད་མེད་པའི་ལམ་མོ། །དམིགས་རྣམ་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་ཀུན་འབྱུང་ལ་ཆོས་ཤེས་པའོ། །ཀུན་འབྱུང་ལ་རྗེས་སུ་ཤེས་པའི་བཟོད་པ་ནི། རྣམ་པ་སྔ་མས་ཁམས་གོང་མ་གཉིས་ཀྱི་ཀུན་འབྱུང་གི་བདེན་པ་ལ་དམིགས་པ་ཀུན་འབྱུང་གི་ཆོས་ཉིད་མཐོང་སྤང་གཟུགས་དང་གཟུགས་མེད་ན་སྤྱོད་པ་ཁོང་ཁྲོ་མ་གཏོགས་པ་དྲུག་དྲུག་སྟེ་བཅུ་གཉིས་སྤོང་བ་བྱེད་པའི་བར་ཆད་མེད་པའི་ལམ་མོ། །དམིགས་རྣམ་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་ཀུན་འབྱུང་ལ་རྗེས་སུ་ཤེས་པའོ། །འགོག་པའི་ཡེ་ཤེས་བཞི་ལ། འགོག་པ་ལ་ཆོས་ཤེས་པའི་བཟོད་པ་ནི། ཉོན་མོངས་འགགས་པས་འགོག་པ་དང་། སྡུག་བསྔལ་གྱི་མེ་ཞི་བས་ཞི་བ་དང་། སྡུག་བསྔལ་ཀུན་འབྱུང་གི་སྨེ་བ་དང་བྲལ་བས་གྱ་ནོམ་པ་དང་། རྟག་པ་ཕན་པའི་གནས་སུ་བྱུང་བས་ངེས་པར་འབྱུང་བའི་རྣམ་པ་བཞིས་འདོད་པའི་སྡུག་བསྔལ་འགོག་པ་ལ་དམིགས་པ་འགོག་པའི་ཆོས་ཉིད་མཐོང་སྤང་འདོད་པ་ན་སྤྱོད་པ་ཀུན་འབྱུང་དང་མཚུངས་པར་ཕྲ་རྒྱས་བདུན་སྤོང་བར་བྱེད་པའི་བར་ཆད་མེད་པའི་ལམ་མོ། །དམིགས་རྣམ་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་འགོག་པ་ལ་ཆོས་ཤེས་པའོ། །འགོག་པ་ལ་རྗེས་སུ་ཤེས་པའི་བཟོད་པ་ནི། རྣམ་པ་སྔ་མས་ཁམས་གོང་མ་གཉིས་ཀྱི་སྡུག་བསྔལ་འགོག་པ་ལ་དམིགས་པ་འགོག་པའི་ཆོས་ཉིད་མཐོང་སྤང་གཟུགས་དང་གཟུགས་མེད་ན་སྤྱོད་པ་ཁོང་ཁྲོ་མ་གཏོགས་པ་དྲུག་དྲུག་སྟེ་བཅུ་གཉིས་སྤོང་བར་བྱེད་པའི་བར་ཆད་མེད་པའི་ལམ་མོ། །དམིགས་རྣམ་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་འགོག་པ་ལ་རྗེས་སུ་ཤེས་པའོ། །ལམ་གྱི་ཡེ་ཤེས་བཞི་ལ། ལམ་ལ་ཆོས་ཤེས་པའི་བཟོད་པ་ནི། མྱ་ངན་ལས་འདས་པའི་གྲོང་ཁྱེར་དུ་ཁྲིད་པས་ལམ་དང་། སེམས་ཕྱིན་ཅི་མ་ལོག་པར་བསྒྲུབ་པ་དང་། ཉོན་མོངས་པའི་གཉེན་པོ་བྱེད་པས་རིགས་པ་དང་། གཏན་དུ་ཕན་པའི་ནགས་སུ་ངེས་པར་འབྱིན་པའི་རྣམ་པ་བཞིས། འདོད་པའི་སྡུག་བསྔལ་འགོག་པའི་ལམ་ལ་དམིགས་པ་ལམ་གྱི་ཆོས་ཉིད་མཐོང་སྤང་འདོད་པ་ན་སྤྱོད་པ་སྔར་གྱི་བདུན་གྱི་སྟེང་དུ་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་བསྣན་ཏེ་ཕྲ་རྒྱས་བརྒྱད་སྤོང་བར་བྱེད་པའི་བར་ཆད་མེད་པའི་ལམ་མོ། །དམིགས་རྣམ་དེ་ཉིད་ཀྱིས་ཕྲ་རྒྱས་དེ་དག་སྤངས་པའི་རྣམ་གྲོལ་གྱི་ལམ་ལམ་ལ་ཆོས་ཤེས་པའོ། །ལམ་ལ་རྗེས་སུ་ཤེས་པའི་བཟོད་པ་ནི། རྣམ་པ་སྔ་མས་ཁམས་གོང་མ་གཉིས་ཀྱི་སྡུག་བསྔལ་འགོག་པའི་ལམ་ལ་དམིགས་པ་ལམ་གྱི་ཆོས་ཉིད་མཐོང་སྤང་གཟུགས་དང་གཟུགས་མེད་ན་སྤྱོད་པ་ཁོང་ཁྲོ་མ་གཏོགས་པ་བདུན་བདུན་ཏེ་ཕྲ་རྒྱས་བཅུ་བཞི་སྤོང་བར་བྱེད་པའི་བར་ཆད་མེད་པའི་ལམ་མོ། །ཡེ་ཤེས་སྐད་ཅིག་བཅོ་ལྔ་པ་དེ་ལ་མཐོང་བའི་ལམ་ཞེས་བྱ་ལ་དེ་ལ་གནས་པའི་འཕགས་པའི་གང་ཟག་རྒྱུན་དུ་ཞུགས་པའི་འབྲས་བུ་མངོན་དུ་བྱ་བའི་ཕྱིར་ཞུགས་པས་དེ་ལ་ཞུགས་པར་བརྗོད་དོ། །བཅུ་དྲུག་པ་ལམ་ལ་རྗེས་སུ་ཤེས་པ་ནི། དམིགས་རྣམ་དེ་ཉིད་ཀྱིས་ཕྲ་རྒྱས་བཅུ་བཞི་པོ་དེ་དག་སྤངས་པའི་རྣམ་པར་གྲོལ་བའི་ལམ་གྱི་ཡེ་ཤེས་སོ། །དེ་ལ་གནས་པ་ནས་འདོད་པའི་བསྒོམ་སྤང་ལྔ་པ་སྤངས་པའི་བར་ནི་རྒྱུན་དུ་ཞུགས་པའི་འབྲས་བུ་ལ་གནས་པ་སྟེ་ཤེས་པ་བརྒྱད་ཚན་ཐོབ་པ་དང་། ཇི་སྐད་བཤད་པའི་མཐོང་སྤང་བརྒྱད་ཅུ་རྩ་བརྒྱད་པོ་ཐམས་ཅད་སྤངས་པའི་ཕྱིར་རོ། །ཕྲ་རྒྱས་བརྒྱད་ཅུ་རྩ་བརྒྱད་པོ་དེ་དག་ནི་བདེན་པ་ལ་དམིགས་པ་ཀུན་ཏུ་བཏགས་པའི་རིགས་ཡིན་པས་མཐོང་བ་གོམས་པ་ལ་མི་ལྟོས་པར་བདེན་པའི་ཆོས་ཉིད་མཐོང་བ་ཉིད་ཀྱིས་སྤོང་བར་ནུས་པས་མཐོང་སྤང་ཞེས་བརྗོད་ལ། དེ་ཡང་གྲོགས་སམ་གྲུབ་མཐའ་ངན་པའི་སྟོབས་ཀྱིས་འཕྲལ་དུ་བརྟགས་པ་ཁོ་ན་མ་ཡིན་གྱི་དེའི་རིགས་ཅན་དང་ས་བོན་ཅན་ཡང་ཡིན་ནོ། །ཐེག་པ་ཆེན་པོའི་མངོན་པ་ལས་སྡུག་བསྔལ་མཐོང་སྤང་གི་ཕྲ་རྒྱས་ཁམས་གསུམ་ན་སྤྱོད་པ་ཉི་ཤུ་རྩ་བརྒྱད་ཡོད་པ་ལྟར། བདེན་པ་ལྷག་མ་གསུམ་གྱི་ཡང་མཚུངས་པར་བྱས་ནས་མཐོང་སྤང་གི་ཕྲ་རྒྱས་བརྒྱ་རྩ་བཅུ་གཉིས་སུ་ཕྱེ་བ་ནི་རྒྱུར་གྱུར་པའི་ཕུང་པོ་ལྔ་ཀུན་འབྱུང་དང་། ཆོས་ཉིད་དྲི་མ་ཅི་རིགས་པ་དང་བྲལ་བ་དང་། དེ་རྟོགས་པའི་ཤེས་རབ་དང་ཚོགས་པ་གཅིག་པའི་ཕུང་པོ་ལ་རིམ་པ་ལྟར་འགོག་པ་དང་ལམ་དུ་འཇོག་པ་ཡིན་པས་སྡུག་བསྔལ་གྱི་བདེན་པ་ལྟར་ལྷག་མ་གསུམ་ལའང་འདོད་པ་ན་སྤྱོད་པའི་ཉོན་མོངས་པ་བཅུ་བཅུ་དང་། ཁམས་གོང་མ་གཉིས་ན་སྤྱོད་པ་དགུ་དགུའི་སྒོ་ནས་ལོག་པར་འཇུག་ལ། འདིར་ནི་ལས་དང་ཉོན་མོངས་ལ་ཀུན་འབྱུང་དང་། ཕུང་པོའི་རྒྱུན་འགག་པ་ལ་འགོག་པ་དང་། མཐོང་སྒོམ་གྱི་ལམ་ལ་ལམ་དུ་བཞག་པ་ཡིན་པས་འཇིག་ཚོགས་སུ་ལྟ་བ་དང་མཐར་འཛིན་གཉིས་དེ་དག་ལ་ལོག་པར་མི་འཇུག་སྟེ། དང་པོ་ནི། ཕུང་པོ་ལ་བདག་དང་བདག་གིར་འཛིན་པ་ཡིན་པས་དེ་དག་ཕུང་པོ་ལྔའི་རང་ལྡོག་མ་ཡིན་པའི་ཕྱིར་དང་། ལྟ་བ་གཉིས་པ་དེའི་རྗེས་སུ་འབྲང་བ་ཡིན་པའི་ཕྱིར་རོ། །ཡང་ན་ལྟ་བ་དེ་གཉིས་དང་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ནི། སྡུག་བསྔལ་གྱི་བདེན་པའི་རྣམ་པ་སྟོང་པ་དང་། བདག་མེད་པར་མཐོང་བ་དང་རྣམ་པ་འགལ་བས་སྤོང་གི་བདེན་པ་ལྷག་མ་གསུམ་གྱི་རྒྱུ་ལ་སོགས་པའི་རྣམ་པ་མཐོང་བ་དང་རྣམ་པ་མི་འགལ་བས་མི་སྤོང་ལ། གསུམ་པ་ནི། ལམ་གྱི་བདེན་པའི་ལམ་ལ་སོགས་པ་དང་རྣམ་པ་འགལ་བས་དེས་སྤོང་བས་ན་དེ་ལྟར་གཞག་ལ། ཐེག་པ་ཆེན་པོར་ནི་རྒྱུ་ལ་སོགས་པའི་རྣམ་པ་ཡང་སྒྱུ་མ་ལྟ་བུར་མཐོང་བ་ཡིན་པས་དེ་དང་ལྟ་བ་གསུམ་པོ་རྣམ་པ་འགལ་བས་བདེན་པ་ལྷག་མ་གསུམ་གྱི་ཆོས་ཉིད་མཐོང་བས་ཀྱང་དེ་དག་སྤོང་ངོ་ཞེས་བཤད་པ་ཡིན་ནོ། །ཡང་སྒོམ་སྤོང་གི་ཉོན་མོངས་པ་ནི་ཐེག་པ་ཆུང་ངུ་ལས་འདོད་པ་ན་སྤྱོད་པ་ལྷན་ཅིག་སྐྱེས་པའི་འདོད་ཆགས་ཁོང་ཁྲོ་ང་རྒྱལ་མ་རིག་པ་བཞི་དང་། གཟུགས་དང་གཟུགས་མེད་ན་སྤྱོད་པ་ཁོང་ཁྲོ་དོར་བ་གསུམ་གསུམ་སྟེ་ཕྲ་རྒྱས་བཅུ་པོ་ཉིད་ལ། འདོད་པ་ཁམས་ཀྱི་སེམས་མཉམ་པར་མ་བཞག་པ་དང་། བསམ་གཏན་ས་བཞི་དང་། གཟུགས་མེད་ས་བཞི་སྟེ་ས་དགུ་པོ་དག་ལ་རེ་རེ་ཞིང་ཆེན་པོའི་ཆེན་པོ་ནས་ཆུང་ངུའི་ཆུང་ངུའི་བར་རེ་རེ་ཞིང་ཆེ་འབྲིང་དགུ་དགུར་ཕྱེ་བས། དགུ་ཕྲག་དགུ་སྟེ་བརྒྱད་ཅུ་རྩ་གཅིག་ཡོད་པ་ལས་འདོད་པའི་ཉོན་མོངས་པ་ལྔ་པ་ཟད་ནས་དྲུག་པ་སྤོང་པའི་སྦྱོར་བ་དང་བར་ཆད་མེད་པའི་ལམ་ལ་གནས་པ་ལན་ཅིག་ཕྱིར་འོང་ལ་ཞུགས་པ་དང་། དེ་སྤངས་པའི་རྣམ་པར་གྲོལ་བའི་ལམ་གྱི་ཡེ་ཤེས་ལ་གནས་པ་ནས་བརྒྱད་པ་སྤངས་པའི་བར་ནི་དེའི་འབྲས་བུ་ལ་གནས་པ་སྟེ་འདོད་པ་ཁམས་ཀྱི་མི་དང་ལྷའི་ནང་དུ་ལན་གཅིག་འོངས་ནས་དེ་ཉིད་དམ་གཞན་དུ་མྱ་ངན་ལས་འདའ་བར་འགྱུར་བས་སོ། །ཇི་སྐད་དུ། རྣམ་པ་ལྔ་ཡི་བར་བཅོམ་པ། །གཉིས་པ་ལ་ནི་ཞུགས་པ་དང་། །ཞེས་དང་། རྣམ་པ་དྲུག་པ་ཟད་གྱུར་པ། །དེ་ནི་ལན་གཅིག་ཕྱིར་འོང་བ། །ཞེས་གསུངས་སོ། །ཉེས་ཆ་བརྒྱད་ཟད་པ། གསུམ་པ་ལ་ནི་ཞུགས་པ་ཡིན། །དགུ་པའི་བར་ཆད་མེད་ལམ་ཡང་། །རྣམ་དགུ་ཟད་པ་ཕྱིར་མི་འོང་། །ཞེས་པའི་ཚུལ་གྱིས་འདོད་པའི་ཉོན་མོངས་པ་བརྒྱད་པ་ཟད་ནས་དགུ་པ་སྤོང་བའི་སྦྱོར་བ་དང་བར་ཆད་མེད་པའི་ལམ་ལ་གནས་པ་ཕྱིར་མི་འོང་བའི་ཞུགས་པ་དང་། དེ་སྤངས་པ་རྣམ་གྲོལ་གྱི་ལམ་གྱི་ཡེ་ཤེས་ལ་གནས་པ་ནས་སྲིད་རྩེའི་ཉོན་མོངས་བརྒྱད་པ་སྤངས་པའི་བར་དེའི་འབྲས་བུ་ལ་གནས་པ་སྟེ་འདོད་པའི་ཁམས་སུ་མི་འོང་བར་དེ་ཉིད་དམ་ཁམས་གཞན་དུ་མྱ་ངན་ལས་འདའ་བར་འགྱུར་བས་སོ། །སྲིད་རྩེའི་བར་ཆད་བརྒྱད་ཟད་པ། །དགྲ་བཅོམ་པ་ལ་ཞུགས་པ་ཡིན། །རྣམ་དགུ་ཟད་པ་དགྲ་བཅོམ་པ། །ཞེས་པའི་ཚུལ་གྱིས་སྲིད་རྩེའི་ཉོན་མོངས་བརྒྱད་པ་ཟད་ནས་དགུ་པ་སྤོང་བའི་སྦྱོར་བ་དང་བར་ཆད་མེད་པའི་ལམ་ལ་གནས་པ་དགྲ་བཅོམ་པའི་ཞུགས་པ་དང་། དེ་སྤངས་པའི་རྣམ་གྲོལ་གྱི་ལམ་གྱི་ཡེ་ཤེས་ལ་གནས་པ་ནི་དེའི་འབྲས་བུ་ལ་གནས་པ་སྟེ་ཨརྷད་ཅེས་པའི་སྒྲ་བཅོམ་པ་དང་འོས་པ་ལ་འཇུག་པས་མྱང་འདས་ཀྱི་བདེ་བ་འཕྲོག་པ་ཁམས་གསུམ་གྱི་ཉོན་མོངས་པའི་དགྲ་མ་ལུས་པར་བཅོམ་པས་སམ། ཡོན་གནས་དམ་པ་ཡིན་པས་ལྷ་དང་མི་ལ་སོགས་པས་མཆོད་པར་འོས་པའི་ཕྱིར་རོ། །གང་ཟག་བརྒྱད་པོ་དེ་དག་ནི་རྟོགས་པའི་ཆོས་མངོན་དུ་གྱུར་པས་བདུད་རྣམས་ཀྱིས་མི་ཕྱེད་ཅིང་ཡོན་གནས་སུ་འོས་པས་ན་དགེ་འདུན་ཡིན་པས་གལ་ཏེ་སྐྱེས་བུ་གང་ཟག་བརྒྱད། དེ་དག་མེད་ན་དགེ་འདུན་མེད་པར་འགྱུར་ཏེ། ཇི་སྐད་དུ་མདོ་ལས། དེ་ལ་བརྒྱ་བྱིན་ལྷ་ཡི་རྒྱལ། །དབང་སྒྱུར་གྱིས་ནི་ཞུས་པ་དང་། །སྲོག་ཆགས་ཞིང་པ་རྒྱལ་གྱུར་ཅིང་། །དད་ལྡན་བསོད་ནམས་དགའ་འདོད་པ། །རྫས་ལས་བྱུང་བའི་བསོད་ནམས་ནི། །རྟག་ཏུ་བྱེད་པ་རྣམས་ཀྱི་ཞིང་། །གང་ལ་ཕུལ་ན་འབྲས་ཆེ་བ། །བཟང་པོ་རབ་ཏུ་བཤད་བྱ་སྟེ། །རིག་དང་ཞབས་སུ་ལྡན་པ་ཡིས། །སྦྱིན་གནས་གྱུར་ཅིང་དགེ་འདུན་ཆེ། །ཞུགས་པ་རྣམ་པ་བཞི་དང་ནི། །འབྲས་ལ་གནས་པ་བཞི་རྣམས་སོ། །ཞེས་གསུངས་པ་ལྟ་བུའོ། །དེ་ལ་ཐེག་པ་ཆེན་པོའི་ལུགས་ཀྱིས་སྒོམ་སྤང་གི་ཉོན་མོངས་པ་ནི་ལྷན་ཅིག་སྐྱེས་པའི་མ་རིག་པ་དང་འཇིག་ཚོགས་སུ་ལྟ་བ་དང་མཐར་འཛིན་གྱི་ལྟ་བ་དང་འདོད་ཆགས་དང་ང་རྒྱལ་དང་ཁོང་ཁྲོ་དྲུག་ལས། ཁོང་ཁྲོ་བ་ནི་འདོད་པའི་ཁམས་མཉམ་པར་མ་བཞག་པའི་སེམས་མ་གཏོགས་པ་མཉམ་པར་བཞག་པའི་ས་བརྒྱད་ན་མེད་པས་དེ་ལ་སའི་སྒོ་ནས་དབྱེར་མེད་པའི་ཕྱིར་ཆེ་འབྲིང་དགུ་དང་། ལྷག་མ་ལྔ་ལ་འདོད་ཁམས་དང་། བསམ་གཏན་ས་བཞི་དང་། གཟུགས་མེད་ས་བཞི་སྟེ་ཁམས་དགུའི་སྒོ་ནས་དགུ་དགུ་དང་། དེ་རེ་རེ་ལ་ཆེན་པོའི་ཆེན་པོ་ནས་ཆུང་ངུའི་ཆུང་ངུའི་བར་ཆེ་འབྲིང་དགུ་དགུར་ཕྱེ་བས་བརྒྱད་ཅུ་རྩ་རེ་རེར་འགྱུར་བས་ཐམས་ཅད་བསྡོམས་པས་བཞི་བརྒྱ་བཅུ་བཞིའོ། །འདིར་འཇིག་ཚོགས་སུ་ལྟ་བ་དང་མཐར་འཛིན་གྱི་ལྟ་བ་སྒོམ་སྤང་དུ་མི་གཏོགས་པར་བཤད་པ་ནི་ཐེག་པ་ཆུང་ངུའི་ལུགས་ཀྱིས་ཀུན་གཞི་ཁས་མི་ལེན་པས་དེ་མེད་ན་དེ་ལ་དམིགས་པའི་ཉོན་མོངས་ཅན་གྱི་ཡིད་ཀྱང་མེད་པས་དེའི་འཁོར་དུ་འབྱུང་བ་འཇིག་ཚོགས་སུ་ལྟ་བ་ལྷན་སྐྱེས་དང་དེའི་རྗེས་སུ་འབྲང་བ་མཐར་འཛིན་གྱི་ལྟ་བ་ལྷན་སྐྱེས་གཉིས་མི་འབྱུང་བའི་ཕྱིར་རོ། །ཆོས་མེད་པར་ཐལ་བ་ནི། དེ་ལྟར་འཕགས་པའི་བདེན་པ་རྣམས་མེད་པའི་ཕྱིར་དམ་པ་འཕགས་པ་རྣམས་ཀྱིས་སྤྱད་བྱར་གྱུར་པའམ། ཆོས་རྣམས་ཀྱི་མཆོག་ཏུ་གྱུར་པ་དམ་པའི་རྟོགས་པ་དང་ལུང་གི་ཆོས་གང་ཞིག་གང་གིས་ཆགས་བྲལ་བ་རྣམ་བྱང་གི་བདེན་པ་གཉིས་དང་། དེ་གསལ་བར་བྱེད་པའི་གསུང་རབ་གཉིས་ཀྱང་ཡོད་པ་མ་ཡིན་པར་འགྱུར་རོ། །སངས་རྒྱས་མེད་པར་ཐལ་བ་ནི། དེ་ལྟར་བསྒྲུབ་བྱའི་ལམ་ཆོས་དང་དེ་སྒྲུབ་པ་པོའི་དགེ་འདུན་ཡོད་པ་མ་ཡིན་པའི་ཕྱིར་ན་དེ་དག་གི་འབྲས་བུ་སངས་རྒྱས་ཇི་ལྟར་ཡོད་པར་འགྱུར་ཏེ། འདི་ལྟར་སྤྱིར་ཆོས་ཡོད་ན་ཆོས་དང་རྗེས་སུ་མཐུན་པའི་ནན་ཏན་གྱིས་ཆོས་ཐམས་ཅད་མངོན་པར་རྫོགས་པར་ཐུགས་སུ་ཆུད་པས་དང་། དགེ་འདུན་སྔ་མ་ཡོད་ན་དེ་ལ་འབུལ་བ་དང་རིམ་གྲོ་དང་སྐྱབས་སུ་འགྲོ་བ་ལ་སོགས་པ་བསོད་ནམས་ཀྱི་དང་། དེ་དག་གི་ཉེ་བར་བསྟན་པས་ཡེ་ཤེས་ཀྱི་ཚོགས་བསགས་པའི་རིམ་གྱིས་སངས་རྒྱས་སུ་འགྱུར་བས་སམ། ཡང་ན་ཇི་སྐད་བཤད་པའི་དགེ་འདུན་གྱིས་ཆོས་དང་མཐུན་པའི་ནན་ཏན་བྱས་པས་སངས་རྒྱས་ཐོབ་པར་འགྱུར་བས་སོ། །ཐེག་པ་ཐུན་མོང་བའི་གཞུང་བར་མ་འདོན་པ་ལྟར་ན་བྱང་ཆུབ་སེམས་དཔའ་ས་བཅུ་ལ་གནས་པ་ལ་དགེ་འདུན་ཞེས་བརྗོད་དེ། དེའི་ལྟར་ན་དགེ་འདུན་མེད་པས་སངས་རྒྱས་མེད་པར་ཐལ་བ་ཤིན་ཏུ་གསལ་བ་ཡིན་ནོ། །དེ་གསུམ་ཀའི་དོན་བསྡུ་བ་ནི། དེའི་ཕྱིར་དེ་སྐད་ཆོས་ཐམས་ཅད་སྟོང་པ་ཉིད་དུ་སྨྲ་ན། འབྱུང་བར་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །ཅེས་རིན་པོ་ཆེ་དང་ཆོས་ལྔས་མཚུངས་པའམ། དཀོན་ཞིང་ཕན་འདོགས་ཆེ་བས་དཀོན་མཆོག་གསུམ་ལ་གནོད་པ་ནི་བྱེད་ཅིང་སྟེ་དེ་རྣམས་ཀྱང་ཐམས་ཅད་ཀྱི་ནང་དུ་འདུས་པས་མེད་པར་འགྱུར་རོ་ཞེས་པའོ། །བཞི་པ་ལས་འབྲས་མེད་པར་ཐལ་བ་ནི། ཐམས་ཅད་སྟོང་པ་ཉིད་དུ་སྨྲ་ན་མི་དགེ་བ་བཅུ་ལ་སོགས་པ་ཆོས་མ་ཡིན་པ་དང་། མངོན་པར་མཐོ་བའི་ཆོས་དགེ་བ་བཅུ་ལ་སོགས་པ་ཉིད་དང་། དེ་དག་གི་འབྲས་བུ་བདེ་སྡུག་ཡོད་པ་ལ་ཡང་གནོད་པ་བྱེད་པ་ཡིན་ཏེ་ཐམས་ཅད་ཀྱི་ནང་དུ་འདུས་པའི་ཕྱིར་རོ། །ལྔ་པ་འཇིག་རྟེན་པའི་ཐ་སྙད་མེད་པར་ཐལ་བ་ནི། ཐམས་ཅད་སྟོང་པ་ཉིད་དུ་སྨྲ་ན་དེའི་ནང་དུ་འདུས་པའི་གཟུགས་དང་ཚོར་བ་ལ་སོགས་པའམ་ཟོ་ཞིག་འདུག་ཅིག་ཅེས་པ་ལ་སོགས་པ་འཇིག་རྟེན་པའི་ཐ་སྙད་ནི། ཀུན་ལ་གནོད་པ་བྱེད་པ་ཡིན་ཞེས་པ་སྟེ། དེའི་ཕྱིར་ཆོས་ཐམས་ཅད་སྟོང་པ་ཉིད་དུ་སྨྲ་བ་འདི་ནི་མི་རིགས་སོ་ཞེས་འཛེར་ཏོ། །འདིའི་ལན་ལ་ཕ་རོལ་རྒོལ་བའི་རྒྱུ་དང་། དབུ་མ་པའི་ཕྱོགས་ལ་དེའི་སྐྱོན་སྤང་བ་དང་། དབུ་མ་རྟོགས་པའི་ཆེ་བ་གསུམ་ལས། དང་པོ་ནི། ཁྱོད་ཀྱིས་དབུ་མ་པའི་ལུགས་ཇི་ལྟར་གནས་པ་བཞིན་མ་ཤེས་པས་ཉེས་པ་བརྗོད་པ་ཡིན་པས་དེས་ཁོ་བོ་ཅག་ལ་མི་གནོད་ཅེས་སྟོན་པ། དེ་ལ་སྐྱོན་དེ་དག་ཇི་ལྟར་མེད་པའི་ལན་བཤད་པ། རེ་ཞིག་ཆོས་ཐམས་ཅད་རང་བཞིན་སྟོང་པ་ཉིད་ཡིན་པས་དེ་དག་ཐམས་ཅད་དོན་དམ་པར་མེད་པར་ཐལ་བ་ནི་འདོད་པ་ཡིན་ལ། ཀུན་རྫོབ་ཏུའང་མེད་པར་ནི་མི་འགྱུར་ཏེ། ཐ་སྙད་ཁས་མ་བླངས་པར་ནི། །ངེད་ཅག་འཆད་པར་མི་བྱེད་དེ། །ཞེས་པའི་ཚུལ་གྱིས་སྟོང་པ་ཉིད་ཀྱི་དོན་ཐ་སྙད་དུ་ཡང་ཅི་ཡང་མེད་པ་མ་ཡིན་པའི་ཕྱིར་རོ། །འདི་ལྟར་སྟོང་པ་ཉིད་ཀྱི་དོན་བཀག་པའི་མཚན་མར་འཛིན་པའམ། ཐ་སྙད་དུའང་ཅི་ཡང་མེད་པར་འཛིན་པ་ཁྱོད་ཀྱིས་ནི། སྟོང་ཉིད་བསྟན་པའམ་རྟོགས་པའི་དགོས་པ་སྤྲོས་པ་ཐམས་ཅད་ཟད་པས་མྱ་ངན་ལས་འདའ་བ་དང་། སྟོང་པ་ཉིད་ཀྱི་མཚན་ཉིད་དམ་ངོ་བོ་ཡང་དག་པར་ཡོད་མེད་ཀྱི་སྤྲོས་པ་ཐམས་ཅད་དང་བྲལ་བ་ཡིན་པ་དང་། སྟོང་པ་ཉིད་ཀྱི་སྒྲ་བཤད་པའམ་འཇུག་པའི་དོན་ནི་རྟེན་ནས་འབྱུང་བ་ཡིན་པར་མ་རྟོགས་པས་དེ་དག་ཐ་སྙད་དུ་ཡང་མེད་པར་འགྱུར་རོ་ཞེས་པའི་སྐྱོན་བརྗོད་པ་ཡིན་པ་དེའི་ཕྱིར་ཕྱིན་ཅི་ལོག་གི་རྟོག་པས་ཉམས་པས་ཁྱོད་ཉིད་ལ་གནོད་པ་ཡིན་ནོ་ཞེས་པའོ། །གཉིས་པ་ལ་དབུ་མ་པའི་ཚུལ་བརྗོད་པ་དང་། དེས་སྐྱོན་ལས་གྲོལ་བའི་ཚུལ་དང་། དེ་ཁས་མི་ལེན་པ་ལ་སྐྱོན་བརྗོད་པ་གསུམ་ལས། དང་པོ་ལ་ཡང་གསུམ་སྟེ། ཤེས་བྱའི་གནས་རྒྱལ་བས་ཇི་ལྟར་བསྟན་པའི་ཚུལ་དང་། དེ་མ་ཤེས་པའི་ཉེས་པ་དང་། དེས་གྲུབ་པའི་དོན་ཏོ། །དང་པོ་ནི། སྤྱིར་སངས་རྒྱས་རྣམས་ཀྱིས་ཆོས་ཇི་སྙེད་བསྟན་པ་ཐམས་ཅད་བརྗོད་བྱ་བདེན་པ་གཉིས་ལ་ཡང་དག་གམ་ངེས་པར་བརྟེན་པ་ཡིན་ནོ། །གཉིས་པོ་དེ་ཉིད་གང་ཞེ་ན། འཇིག་རྟེན་ཀུན་རྫོབ་བདེན་པའི་མཚན་ཉིད་ནི་སམ་བྲི་སཏྱཾ་ཞེས་པ་དེ་ཁོ་ན་ཉིད་མཐོང་བ་ལ་སྒྲིབ་པ་ཐ་སྙད་པའི་ཤེས་པ་འཁྲུལ་བའི་ཡུལ་དུ་བདེན་པ་ཡིན་ལ། དེའི་མཚན་གཞི་ནི་ཤེས་བརྗོད་གཞལ་བྱའི་ཆོས་ཇི་སྙེད་པ་ཐམས་ཅད་དོ། །དམ་པའི་དོན་གྱི་བདེན་པའི་མཚན་ཉིད་ནི་བློ་དམ་པ་རིགས་པའི་ཤེས་པའི་ཡུལ་དུ་བདེན་པ་སྟེ། དེའི་མཚན་གཞི་ནི་ཆོས་ཐམས་ཅད་བློ་དེའི་དོན་དགག་སྒྲུབ་ཀྱི་སྤྲོས་པའི་མཚན་མ་གང་དུ་ཡང་མི་གནས་པའོ། །གཉིས་པ་ལ་ཡང་གསུམ་ལས། སྤྱིར་བདེན་གཉིས་ཀྱི་དབྱེ་བ་མ་ཤེས་པའི་ཉེས་པ་ནི། བསྟན་པའི་ཚུལ་དེ་ལྟར་བློ་ངོ་གཉིས་ལ་ལྟོས་ནས་སྣང་བ་དང་རང་བཞིན་ཅིར་ཡང་མ་གྲུབ་པར་གནས་པ་ཡིན་པ་དང་། གང་དག་བློ་ངོ་གཉིས་ལ་ལྟོས་པའི་བདེན་པ་འདི་གཉིས་ཀྱི། རྣམ་དབྱེ་རྣམ་པར་མི་ཤེས་པ། དེ་དག་ཡོད་མེད་ཕྱོགས་གཅིག་པར་ལྟ་བས་སངས་རྒྱས་བསྟན་པ་ནི་གཅིག་ཏུ་ཡོད་མེད་ཀྱི་མཐའ་གཉིས་དང་བྲལ་བའི་ཟབ་མོའི་དེ་ཉིད་རྟེན་འབྱུང་རང་བཞིན་སྟོང་ཉིད་རྣམ་པར་མི་ཤེས་སོ། །ཁྱད་པར་དུ་དོན་དམ་མ་རྟོགས་པས་མི་གྲོལ་བ་ནི། གལ་ཏེ་དེ་ལྟར་དོན་དམ་སྒྲ་བློའི་ཡུལ་ལས་འདས་པ་ཡིན་ན་ཕུང་པོ་ལ་སོགས་པ་ཀུན་རྫོབ་འཁྲུལ་པའི་སྣང་བ་སྤང་བྱ་ཡིན་པས་དེ་བསྟན་པས་ཅི་བྱ་ཞེ་ན། བདེན་ཏེ་དེ་ལ་མ་བརྟེན་པར་དོན་དམ་པ་རྟོགས་པར་མི་ནུས་ལ། དེ་མ་རྟོགས་པར་ཞི་བ་མི་འཐོབ་པས། ཆུ་འདོད་པས་སྣོད་ལྟར་དེའི་ཐབས་སུ་ཀུན་རྫོབ་བསྟན་དགོས་པ་ཉིད་དེ། འདི་ལྟར་ཐ་སྙད་ཀུན་རྫོབ་ཀྱི་བདེན་པ་ལ་ནི་མ་བརྟེན་པར། དམ་པའི་དོན་ནི་སྒྲ་དང་རྟགས་ལ་སོགས་པས་བསྟན་པར་མི་ནུས་ཏེ་དེའི་རང་གི་ངོ་བོ་སྒྲ་བློའི་ཡུལ་ལས་འདས་པའི་ཕྱིར་རོ། །སྒྲ་དང་རྟགས་ཀྱིས་མ་བསྟན་པར་དོན་དམ་ཆོས་འགའ་ཞིག་ཏུ་ཞེན་པ་བཟློག་པར་མི་ནུས་པས་དེ་སྤྲོས་པ་མེད་དགག་གི་ཚུལ་གྱིས་རྟོགས་པར་མི་ནུས་ལ། ཆོས་རྣམས་ཀྱི་དམ་པའི་དོན་སྤྲོས་པ་མེད་དགག་གི་ཚུལ་གྱིས་ནི་ཇི་ལྟ་བར་མ་རྟོགས་པར་གློ་བུར་གྱི་དྲི་མ་མཐའ་དག་སྤངས་པའི་མྱ་ངན་ལས་འདས་པ་ཐོབ་པར་མི་འགྱུར་བས་སོ། །དེ་ལ་ལོག་པར་བཟུང་བས་འཁོར་བ་དང་ངན་སོང་དུ་ཕུང་བར་འགྱུར་བ་ནི་དེ་ལྟར་བདེན་པ་གཉིས་ཀྱི་རྣམ་པར་གཞག་པ་མ་བྱས་པར་སྟོང་པ་ཉིད་སྨྲ་བ་ནི་སྟོང་པ་ཉིད་ཀྱི་དོན་ཐ་སྙད་ཙམ་དུ་ཡང་མེད་པའམ། མེད་པ་ཉིད་ཡང་དག་ཏུ་བཟུང་བས་སྟོང་པ་ཉིད་ལ་ལྟ་ཉེས་ན། ཤེས་རབ་ཆུང་རྣམས་རིམ་པར་ངན་སོང་དང་འཁོར་བར་ཕུང་བར་བྱེད་དེ། དང་པོ་ལ་ཡང་སྟོང་ཉིད་སྒྲ་ཇི་བཞིན་པར་འཛིན་པ་དང་། དེ་སྤོང་བ་གཉིས་ལས། ཁ་ཅིག་སྟོང་པ་ཉིད་སྒྲ་ཇི་བཞིན་པར་བཟུང་ནས་ཀུན་རྫོབ་ཏུའང་ལས་འབྲས་ལ་སོགས་པ་ལ་སྐུར་བའི་ལོག་པར་ལྟ་བས་ངན་སོང་དུ་འགྲོ་བར་འགྱུར་ཏེ། སློབ་དཔོན་ཉིད་ཀྱིས། ཆོས་འདི་ལོག་པར་ཤེས་གྱུར་ན། །མི་མཁས་རྣམས་ནི་ཆུད་ཀྱང་ཟ། །འདི་ལྟར་མེད་པར་ལྟ་བ་ཡི། །མི་གཙང་དེར་ནི་བྱིང་བར་འགྱུར། །ཞེས་བཤད་པ་ལྟ་བུའོ། །ཁ་ཅིག་སྐུར་པ་མི་འདེབས་སུ་ཟིན་ཀྱང་ཆོས་འདི་དག་དམིགས་པས་ན་སྟོང་པ་ཉིད་ཇི་ལྟར་ཡིན་ཏེ་སྟོང་པ་ཉིད་ནི་ཆོས་མ་ཡིན་སྟོན་པས་བསྟན་པ་མ་ཡིན་ཞེས་དེ་སྤངས་པས་ཆོས་ཀྱིས་ཕོངས་པའི་ལས་ཀྱིས་ངན་སོང་དུ་འགྲོ་བར་འགྱུར་ཏེ། གཞན་ཡང་ཆོས་འདི་ལོག་བཟུང་ན། །བླུན་པོ་མཁས་པའི་ང་རྒྱལ་ཅན། །སྤོང་བ་བདག་ཉིད་མ་རུངས་པ། །མནར་མེད་པར་ནི་སྤྱི་ཚུགས་འགྲོ། །ཞེས་པ་ལྟ་བུའོ། །གཉིས་པ་མེད་པ་ཉིད་ཡང་དག་ཏུ་བཟུང་ན་ཡང་སྨན་མ་ཞུ་བས་དུག་ཏུ་སོང་བ་ལྟར་ལྟ་བ་ཐམས་ཅད་ཀྱི་གཉེན་པོ་སྟོང་པ་ཉིད་ལ་མཚན་མར་ལྟ་བས་ལྟ་བ་ཐམས་ཅད་དང་བྲལ་ནས་ཞི་བ་མི་ཐོབ་པར། རྒྱལ་བ་རྣམས་ཀྱིས་སྟོང་པ་ཉིད། །ལྟ་ཀུན་ངེས་པར་འབྱིན་པར་གསུངས། །གང་དག་སྟོང་པ་ཉིད་ལྟ་བ། །དེ་དག་བསྒྲུབ་ཏུ་མེད་པར་གསུངས། །ཞེས་བཤད་ཟིན་ཏོ། །གལ་ཏེ་མ་ལོག་པར་བཟུང་ན་ཕན་འདོགས་པ་དེ་ཉིད་ལོག་པར་བཟུང་བས་ཕན་མི་འདོགས་མོད་ཕུང་ཞིང་གནོད་པ་བྱེད་པར་ཇི་ལྟར་འགྱུར་ཞེ་ན། འགྱུར་ཏེ་ཇི་ལྟར་སྦྲུལ་ཀླུ་ལ་མན་ངག་ཇི་ལྟ་བ་བཞིན་བཟུང་ན་ནོར་གྱི་ཕུང་པོ་འབྱུང་ཡང་། མན་ངག་བོར་ཏེ་བཟུང་ཉེས་ན་ནོར་མི་འབྱུང་བར་མ་ཟད་མཛེ་འོང་བ་དང་། བྱད་ལ་སོགས་པའི་རིག་སྔགས་མན་ངག་ཇི་ལྟ་བ་བཞིན་བསྒྲུབས་ན་དགྲ་བརླག་པ་དང་རང་ལ་དངོས་གྲུབ་འབྱུང་ཡང་མན་ངག་བོར་ཏེ་ཉེས་པར་བསྒྲུབས་པས་རང་བརླག་པར་འགྱུར་བ་བཞིན་ནོ། །གསུམ་པ་དེས་གྲུབ་པའི་དོན་ནི། དེ་ལྟར་སྟོང་པ་ཉིད་ཀྱི་དོན་ཟབ་ཅིང་རྟོགས་པར་དཀའ་བ་དང་། གདུལ་བྱ་བློ་དམན་པས་ལོག་པར་འཛིན་པར་འགྱུར་ལ། དེ་ལོག་པར་བཟུང་ན་ཉེས་དམིགས་ཤིན་ཏུ་ཆེ་བ་དེའི་ཕྱིར་གདུལ་བྱ་བློ་ཞན་པས་ཟབ་མོ་སྟོང་པ་ཉིད་ཀྱི་ཆོས་འདིའི། གཏིང་རྟོགས་པར་དཀའ་བར་མཁྱེན་པར་གྱུར་ནས། ཐུབ་པ་ཆེན་པོ་སངས་རྒྱས་ཀྱི་ཐུགས་ནི་ཆོས་ཟབ་མོ་སྟོན་པ་ལས། རབ་ཏུ་ལོག་པར་གྱུར་པ་ཡིན་ཏེ། ཇི་སྐད་དུ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་རྙེད། །སུ་ལ་བསྟན་ཀྱང་གོ་བར་མི་འགྱུར་བས། །མི་སྨྲ་བདག་ཉིད་ནགས་སུ་གནས་པར་བྱ། །ཞེས་གསུངས་པ་ལྟ་བུའོ། །དེ་ལྟར་དབུ་མའི་ཚུལ་བརྗོད་ནས། དེས་སྐྱོན་ལས་གྲོལ་བའི་ཚུལ་ལ་སྐྱོན་གྱི་གཞི་མི་འདོད་པ་དང་། སྐྱོན་ཡོན་གྱི་གནས་བསྟན་པ་དང་། དེས་ན་དེ་ལ་སྐྱོན་བརྗོད་པར་མི་རིགས་པ་གསུམ་ལས། དང་པོ་ནི། བདེན་པ་བཞི་ལ་སོགས་པ་ཐ་སྙད་དུའང་མེད་པའི་སྐྱོན་དུ་ཐལ་བར་འགྱུར་བ་ནི། ཁོ་བོ་ཅག་གི་སྨྲས་པའི་རང་བཞིན་སྟོང་པ་ཉིད་ལ་འཐད་པའམ་འབྱུང་བ་མ་ཡིན་ཏེ། ཁྱོད་ནི་སྟོང་པ་ཉིད་གང་ཞིག་སྤོང་བར་བྱེད་པ་མེད་པ་ཡང་དག་པའམ། ཐ་སྙད་དུའང་གཏན་མེད་པ་གང་ཡིན་པ་དེ་ང་ལ་མི་འཐད་དོ་སྟེ་ང་མི་འདོད་པའི་ཕྱིར་རོ་ཞེས་པའོ། །གཉིས་པ་ནི། གང་ལ་རང་བཞིན་སྟོང་པ་ཉིད་རུང་བ། དེ་ལ་ཐ་སྙད་དུ་འཕགས་པའི་བདེན་པ་ལ་སོགས་པ་ཐམས་ཅད་རུང་བར་འགྱུར་ཏེ། འདི་ལྟར་འོག་གི་རྟེན་ཅིང་འབྲེལ་བར་འབྱུང་བ་གང་ཡིན་པ། དེ་ནི་རང་བཞིན་མེད་པས་སྟོང་པ་ཉིད་དུ་བཤད་དེ། མདོ་ལས། ཆོས་ཐམས་ཅད་སྟོང་པ་སྟེ་རང་བཞིན་མེད་པའི་ཚུལ་གྱིས་སོ། །ཞེས་དང་། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་ཉིད་ཤེས་དེ་བག་ཡོད་ཡིན། །ཞེས་གསུངས་པས་སོ། །རང་བཞིན་སྟོང་ཉིད་དེ་ཉིད་ཐ་སྙད་དུ་རྒྱུ་རྐྱེན་ལ་བརྟེན་ནས་གདགས་པ་སྟེ། སྒྱུ་མ་ལྟ་བུའི་རྟེན་འབྲེལ་དེ་ཉིད་དམ་དེའི་ཆོས་ཉིད་རང་བཞིན་མེད་པ་དེ་ཉིད་མཐའ་ཐམས་ཅད་དང་བྲལ་བས་དབུ་མའི་ལམ་ཡིན་ནོ། །དེའི་ཕྱིར་རྣམ་པར་དཔྱད་ན་དབུ་མའི་ལམ་མ་ཡིན་པ་མེད་པ་ཉིད་དེ། གང་གི་ཕྱིར་ཐ་སྙད་དུ་རྟེན་འབྱུང་མ་ཡིན་པའི། ཆོས་འགའ་ཡོད་པ་མ་ཡིན་པ། དེའི་ཕྱིར། དེའི་ཁྱབ་བྱེད་ཡང་དག་པར་སྟོང་པ་མ་ཡིན་པའི་ཆོས་འགའ་ཡོད་པ་མ་ཡིན་པས་སོ། །དེ་ལྟ་ཡིན་དང་གང་ལ་རང་བཞིན་སྟོང་པ་ཉིད་རུང་བ་དེ་ལ་ཐ་སྙད་དུ་རྟེན་ཅིང་འབྲེལ་པར་འབྱུང་བ་རུང་ལ། དེ་རུང་བས་དེའི་ཁྱབ་བྱ་སྔར་ཇི་སྐད་བཤད་པའི་འཕགས་པའི་བདེན་པ་ནས་འཇིག་རྟེན་གྱི་ཐ་སྙད་ཀྱི་བར་ཐམས་ཅད་རུང་བ་ཡིན་ནོ། །གང་ལ་སྟོང་པ་ཉིད་མི་རུང་སྟེ་རང་བཞིན་ཡོད་པའི་ཕྱོགས་དེ་ལ་རྟེན་འབྱུང་མི་རུང་བས་དེའི་ཁྱབ་བྱ་སྔར་བཤད་པའི་འཕགས་པའི་བདེན་པ་ལ་སོགས་པ་ཐམས་ཅད་མི་རུང་བར་འགྱུར་རོ། །གསུམ་པ་ནི། རང་བཞིན་དུ་སྨྲ་བ་ཁྱོད་ཀྱི་འཕགས་པའི་བདེན་པའི་རང་གི་སྐྱོན་རྣམས་ནི་ཡོངས་སུ་དག་པའི་ཕྱོགས་རྟེན་འབྱུང་རང་བཞིན་མེད་པར་སྨྲ་བ་ང་ལ་ཡོངས་སུ་སྒྱུར་བར་བྱེད་པ་ནི་ཇི་ལྟར་མི་འགའ་ཞིག་རྟ་ལ་མངོན་པར་ཞོན་བཞིན་དུ་སེམས་གཡེངས་པས་གང་ལ་ཞོན་པའི་རྟ་དེ་ཉིད་བརྗེད་པར་གྱུར་པས་གཞན་ལ་རྐུ་འཛུགས་པ་བཞིན། རང་ཉིད་སྐྱོན་གྱི་རྟ་ལ་ཞོན་ནས་སེམས་གཡེངས་པས་དེ་གཞན་ལ་ཡོད་པར་རྩོད་པའམ། རང་ཉིད་ཀྱིས་སྟོང་པ་ཉིད་ཀྱི་རང་བཞིན་ནམ་ཁྱབ་བྱ་རྟེན་འབྲེལ་ཁས་བླངས་ནས་སེམས་གཡེངས་པས་སྟོང་ཉིད་དེ་མི་འཐད་ཅེས་རྩོད་པ་ཡིན་ནོ་ཞེས་པའོ། །གསུམ་པ་དེ་ཁས་མི་ལེན་པ་ལ་སྐྱོན་རྗོད་པ་ནི། གང་དག་མ་དམིགས་པས་དབུ་མ་པ་ལ་ཀླན་ཀ་ཚོལ་བའི་གཞན་གྱི་སྐྱོན་དེ་དག་གང་ཡིན་ཞེ་ན། དེ་བསྟན་པ་ལ་དྲུག་ལས། དང་པོ་རྒྱུ་འབྲས་མེད་པར་ཐལ་བ་ནི། ཆོས་ཐམས་ཅད་སྟོང་པ་ཉིད་མ་ཡིན་ཏེ་གལ་ཏེ་དངོས་རྣམས་རང་བཞིན་ལས། ཡོད་པར་རྗེས་སུ་ལྟ་བར་བྱེད་ན་དེ་ལྟ་ཡིན་ན་ནི་ཕྱི་ནང་གི་དངོས་པོ་རྣམས་རྒྱུ་རྐྱེན་མེད་པར་ཁྱོད་ལྟ་བར་འགྱུར་ཏེ། ཁྱབ་པ་ནི་རང་བཞིན་རྒྱུ་རྐྱེན་ལས་འབྱུང་བ་དོན་མེད་པ་དང་། བཅོས་མ་རང་བཞིན་དུ་འགལ་བར་བཤད་ཟིན་ཏོ། །དེ་ལྟར་འདོད་ན་དེས་བསྐྱེད་བྱའི་འབྲས་བུ་བུམ་པ་ལ་སོགས་པ་མི་རུང་ལ་འབྲས་བུ་མེད་ན་དེའི་རྒྱུ་ཉིད་དེ་འཇིམ་པ་ལ་སོགས་པའི་ལས་དང་རྫ་མཁན་ལ་སོགས་པ་དེའི་བྱ་བ་ལ་རང་དབང་དུ་གྱུར་པའི་བྱེད་པ་པོ་དང་འཁོར་ལོ་ལ་སོགས་པ་དེའི་བྱེད་པ་དང་བུམ་པ་ལ་སོགས་པ་འབྲས་བུ་དེ་འབྱུང་བའི་བྱ་བ་དང་འབྲས་བུ་དེའི་གནས་སྐབས་ཀྱི་ཆོས་མེད་པ་སྐྱེ་བ་དང་ནི་ཡོད་པ་འགག་པ་དང་བུམ་པའི་འབྲས་བུ་ཆུ་སྐྱོར་བ་ལ་སོགས་པ་མི་རུང་བ་དེ་དག་ཐམས་ཅད་ལ་ཡང་གནོད་པ་བྱེད་པ་ཡིན་ནོ། །གཉིས་པ་ཤེས་བྱ་བདེན་པ་མེད་པར་ཐལ་བ་ནི། གལ་ཏེ་ཕྱི་ནང་གི་དངོས་པོ་འདི་ཀུན་མི་སྟོང་ཞིང་རང་བཞིན་ཡོད་ན་དེ་བཅོས་མ་དང་འགྱུར་བར་འགལ་བས་འབྱུང་བ་མེད་ཅིང་འཇིག་པ་མེད་པར་འགྱུར་ལ། དེ་ལྟ་ན་འབྱུང་འཇིག་གིས་ཁྱབ་པའི་འཕགས་པའི་བདེན་པ་བཞི་པོ་རྣམས་རང་བཞིན་མི་སྟོང་པར་སྨྲ་བ་ཁྱོད་ལ་མེད་པར་ཐལ་བར་འགྱུར་རོ། །དེ་ཉིད་བྱེ་བྲག་ཏུ་བཤད་པ་ལ་འདི་ལྟར་རེ་ཞིག་རང་བཞིན་ཡོད་ན་བཅོས་མ་རྟེན་འབྱུང་དུ་མི་རུང་ལ། རྟེན་ཅིང་འབྲེལ་འབྱུང་མ་ཡིན་ན་སྡུག་བསྔལ་སྔར་གྱི་ལས་དང་ཉོན་མོངས་པས་བསྐྱེད་པའི་ཕུང་པོ་ཡོད་པར་ག་ལ་འགྱུར་ཞིང་། མདོ་ལས། གང་མི་རྟག་པ་དེ་སྡུག་བསྔལ་ལོ་ཞེས་གསུངས་པ་དེ། རང་བཞིན་ཉིད་ལ་ཡོད་པ་མ་ཡིན་ཏེ་དེ་ནམ་མཁའི་མི་སྒྲིབ་པ་ལྟར་གཞན་དུ་འགྱུར་བ་འགལ་བའི་ཕྱིར་རོ། །ཡང་སྡུག་བསྔལ་རང་བཞིན་ལས་ནི། ཡོད་པ་ཡིན་ན་སྡུག་བསྔལ་ཅི་ཞིག་རྒྱུ་ལས་ཀུན་ཏུ་འབྱུང་བར་འགྱུར་ཏེ་རྒྱུ་ལས་འབྱུང་བར་མི་འགྱུར་བ་དེའི་ཕྱིར་སྟོང་པ་ཉིད་ལ་གནོད་པ་བྱེད་པ་རང་བཞིན་དུ་ཡོད་པའི་ཕྱོགས་ལ་སྡུག་བསྔལ་གྱི་རྒྱུ་ཀུན་འབྱུང་ཡོད་པ་མ་ཡིན་ནོ། །ཡང་། སྡུག་བསྔལ་རང་བཞིན་གྱིས་ཡོད་ལ། འགོག་པ་ཡོད་པ་མ་ཡིན་ནོ། །དེའི་ཁྱབ་པ་རང་བཞིན་ཉིད་ནི་ནམ་མཁའི་མི་སྒྲིབ་པ་ལྟར་ཡོངས་སུ་གནས་དགོས་པའི་ཕྱིར་རོ། །དེས་ན་སྟོང་པ་ཉིད་ལ་གནོད་པ་འགོག་པ་ལ་ཡང་གནོད་པ་བྱེད་པ་ཡིན་ནོ། །ཡང་ལམ་ལ་རང་བཞིན་ཡེ་ནས་ཡོད་ན་ནི་དེ་གོང་ནས་གོང་དུ་བསྒོམ་པ་འཐད་པར་མི་འགྱུར་བ་ལས་དེ་བསྒོམ་པར་བཤད་པས་བསལ་ལོ། །ཇི་སྟེ་ལམ་དེ་དེ་ལྟར་བསྒོམ་བྱར་ཁས་ལེན་ན་ཡང་ཁྱོད་ཀྱི་རང་བཞིན་ཡོད་པ་མ་ཡིན་ཏེ། བཅོས་མ་དང་རང་བཞིན་འགལ་བས་སོ། །གཞན་ཡང་གང་གི་ཚེ་དེ་ལྟར་རང་བཞིན་ཡོད་ན་སྡུག་བསྔལ་དང་ཀུན་འབྱུང་དང་། འགོག་པ་ཡོད་པ་མ་ཡིན་པའི་ཕྱིར་ན་སྡུག་བསྔལ་ཀུན་འབྱུང་སྤོང་བ་དང་འགོག་པ་ཐོབ་པར་བྱེད་པའི་ལམ་ནི་གང་ཞིག་ཡིན་པར་འདོད་དེ་སྡུག་བསྔལ་འགོག་པ་མེད་པས་དེ་ཐོབ་བྱེད་ཀྱི་ལམ་མེད་དོ་ཞེས་པའོ། །གསུམ་པ་ཡུལ་ཅན་ལམ་མེད་པར་ཐལ་བ་ནི། སྡུག་བསྔལ་ཡོངས་སུ་ཤེས་པའི་རང་བཞིན་ཤེས་པར་བྱ་མི་དགོས་པས་གལ་ཏེ་རང་བཞིན་ཉིད་ཀྱིས་ནི། ཡོངས་སུ་ཤེས་པ་མ་ཡིན་པའི་ཕྱིར་ན་དེ་ནི་ཕྱིས་ཀྱང་ཇི་ལྟར་ཡོངས་སུ་ཤེས་པར་འགྱུར་ཏེ། དེའི་ཁྱབ་པ་རང་བཞིན་གནས་པ་མ་ཡིན་ནམ་སྟེ་གནས་པ་ཡིན་དགོས་པས་སོ་ཞེས་པའོ། །དེ་བཞིན་དུ་ནི་ཁྱོད་ཉིད་ཀྱི་ཀུན་འབྱུང་སྤང་བ་དང་འགོག་པ་མངོན་དུ་བྱ་བ་དང་ལམ་བསྒོམ་པ་དང་དེ་བསྒོམས་པའི་འབྲས་བུ་བཞི་པོ་དག་ཀྱང་སྡུག་བསྔལ་ཡོངས་སུ་ཤེས་པ་བཞིན་དུ་མི་རུང་སྟེ་སྔར་མ་སྤངས་པ་ལ་སོགས་པའི་རང་བཞིན་སྒྱུར་བར་མི་ནུས་པས་ཕྱིས་ཀྱང་སྤོང་བ་ལ་སོགས་པར་མི་འཐད་པའི་ཕྱིར་རོ། །འབྲས་བུ་སྔར་མེད་པའི་རང་བཞིན་ཕྱིས་ཡོད་པར་མི་རུང་བ་འབའ་ཞིག་ཏུ་མ་ཟད་ཀྱི་འབྲས་བུ་བཞི་པོ་སྔ་ནས་རང་བཞིན་ཉིད་ཀྱིས་ནི་ཐོབ་པ་མིན་པའི་རང་བཞིན་གང་ཡིན་པ་དེ་ཕྱིས་ཀྱང་ཇི་ལྟར་ཐོབ་པར་ནུས་པར་འགྱུར་ཏེ། དེའི་ཁྱབ་པ་རང་བཞིན་ཡོངས་སུ་འཛིན་ཅིང་མི་འདོར་བ་ཡིས་ཞེས་པའོ། །བཞི་པ་འབྲས་བུ་དཀོན་མཆོག་གསུམ་མེད་པར་ཐལ་བ་ལ། དགེ་འདུན་དང་ཆོས་དང་སངས་རྒྱས་མེད་པར་ཐལ་བ་ནི། རིམ་པ་ལྟར། འབྲས་བུ་མེད་ན་འབྲས་གནས་མེད། །ཞུགས་པ་དག་ཀྱང་ཡོད་མ་ཡིན། །གལ་ཏེ་གང་ཟག་སྐྱེས་བུ་བརྒྱད། །དེ་དག་མེད་ན་དགེ་འདུན་མེད། །ཞེས་དང་། འཕགས་པའི་བདེན་རྣམས་མེད་པའི་ཕྱིར། །དམ་པའི་ཆོས་ཀྱང་ཡོད་མ་ཡིན། །ཅེས་དང་། ཆོས་དང་དགེ་འདུན་ཡོད་མིན་ན། །སངས་རྒྱས་ཇི་ལྟར་ཡོད་པར་འགྱུར། །ཞེས་པ་སྟེ་འདི་དག་གི་དོན་སྔར་བཤད་པ་ལྟར་ཤེས་པར་བྱའོ། །གཞན་ཡང་ཁྱོད་ཀྱི་ལྟར་ན་རྟེན་སངས་རྒྱས་ཀྱི་གང་ཟག་རང་བཞིན་དུ་ཡོད་པས་དེར་རྣམ་འཇོག་གི་རྒྱུ་བྱང་ཆུབ་སྟེ་ཐམས་ཅད་མཁྱེན་པའི་ཡེ་ཤེས་ལ་མ་བརྟེན་པར་ཡང་ཐལ་བར་འགྱུར་ལ། ཁྱོད་ཀྱི་ལྟར་ན་བྱང་ཆུབ་སྟེ་བརྟེན་པའམ་རྣམ་འཇོག་གི་རྒྱུ་ཐམས་ཅད་མཁྱེན་པའི་ཡེ་ཤེས་ཀྱང་རྟེན་ནམ་མཚོན་བྱ་སངས་རྒྱས་ཀྱི་གང་ཟག་ལ་མ་བརྟེན་པར་ཡང་ཐལ་བར་འགྱུར་རོ། །དེ་བཞིན་དུ་རང་བཞིན་གྱིས་སངས་རྒྱས་མིན་པ་ལམ་ལ་འབད་མི་དགོས་པས་ཁྱོད་ཀྱི་ལྟར་རང་བཞིན་ཉིད་ཀྱིས་ནི། སངས་རྒྱས་མིན་པའི་གང་ཟག་གང་ཡིན་པ་དེས་ལམ་བྱང་ཆུབ་ཀྱི་སྤྱོད་པ་ལ་འབྲས་བུ་བྱང་ཆུབ་ཀྱི་ཕྱིར་བཙལ་ཡང་བྱང་ཆུབ་ཐོབ་པར་མི་འགྱུར་ཏེ་སངས་རྒྱས་མ་ཡིན་པའི་རང་བཞིན་བཟློག་པར་མི་ནུས་པའི་ཕྱིར་རོ། །ལྔ་པ་ལས་རྒྱུ་འབྲས་མི་འཐད་པ་ནི། གང་ཟག་འགའ་ཡང་རྒྱུ་ཆོས་དང་ཆོས་མིན་པ་དུས་ནམ་གྱི་ཚེ་ཡང་བྱེད་པར་མི་འགྱུར་ཏེ། དེ་དག་རང་བཞིན་དུ་ཡོད་པའི་ཕྱིར་རོ། །དེའི་ཁྱབ་པ་མི་སྟོང་པ་ལ་ཅི་ཞིག་བྱ་སྟེ་རང་བཞིན་དང་བཅོས་མ་འགལ་བས་རང་བཞིན་ལ་ནི་བྱ་བ་མེད་པའི་ཕྱིར་རོ། །ཡང་ཆོས་དང་ཆོས་མིན་གྱི་འབྲས་བུ་བདེ་སྡུག་ཆོས་ཅན། ཆོས་དང་ཆོས་མིན་མེད་པར་ཡང་ཁྱོད་ལ་ཡོད་པར་འགྱུར་ཏེ། རང་བཞིན་དུ་ཡོད་པའི་ཕྱིར་རོ། །འདོད་པ་ཡིན་ནོ་ཞེ་ན། ཆོས་དང་ཆོས་མིན་མེད་པར་ནི་ཆོས་དང་ཆོས་མིན་གྱི་རྒྱུ་ལས་བྱུང་བའི་འབྲས་བུ་ཁྱོད་ལ་ཡོད་པ་མ་ཡིན་ཏེ། གལ་ཏེ་ཡོད་ན་ཆོས་དང་ཆོས་མིན་དོན་མེད་པ་དང་རེས་འགའ་བ་མ་ཡིན་པར་འགྱུར་བའི་ཕྱིར་རོ། །གལ་ཏེ་འབྲས་བུ་བདེ་སྡུག་རང་བཞིན་དུ་ཡོད་ཀྱང་ཆོས་དང་ཆོས་མིན་མེད་པར་ཡོད་པ་མ་ཡིན་ཏེ་ཆོས་དང་ཆོས་མིན་གྱི་རྒྱུ་ལས་བྱུང་བའི་ཕྱིར་རོ་སྙམ་ན། གལ་ཏེ་ཁྱོད་ཆོས་དང་ཆོས་མིན་གྱི་རྒྱུ་ལས་བྱུང་བའི་འབྲས་བུ་ཡོད་པར་འདོད་ན་ཆོས་དང་ཆོས་མིན་ལས་བྱུང་བའི་ཕྱིར་འབྲས་བུ་དེ་ཅིའི་ཕྱིར་རང་བཞིན་སྟོང་པ་མ་ཡིན་ཏེ། འདིའི་ཁྱབ་པ་ལན་གཅིག་མ་ཡིན་པར་བཤད་ཟིན་ཏོ། །དྲུག་པ་འཇིག་རྟེན་པ་དང་འཇིག་རྟེན་ལས་འདས་པའི་ཐ་སྙད་མི་འཐད་པ་ལ། དང་པོ་ནི། དེ་ལྟར་སྟོང་པ་ཉིད་ལ་གནོད་བྱེད་གང་སྟེ་རང་བཞིན་ཡོད་པར་འདོད་ན་བཅོས་མ་རྟེན་འབྲེལ་མི་རུང་བས། རྟེན་ཅིང་འབྲེལ་པར་འབྱུང་བས་བསྡུས་པ་ཡི་སོང་ཞིག་འདུག་ཅིག་ལ་སོགས་པ་འཇིག་རྟེན་པ་ཡི་ཐ་སྙད་ནི་ཀུན་མི་རུང་བས་དེ་ལ་གནོད་པ་བྱེད་པ་ཡིན་ནོ། །ཡང་སྟོང་པ་ཉིད་ལ་གནོད་པ་བྱེད་དེ་རང་བཞིན་དུ་ཡོད་ན་བྱེད་པོ་གང་གིས་ཀྱང་བྱ་བ་ཅི་ཡང་མེད་པར་འགྱུར་ཞིང་། བྱ་བ་རང་བཞིན་དུ་ཡོད་ན་བྱེད་པ་པོའི་རྩོམ་པ་ལ་ལྟོས་པ་མེད་པར་འགྱུར་བས་བྱེད་པ་པོས་བྱེད་བཞིན་པ་མ་ཡིན་པ་ཡང་བྱ་བར་འགྱུར་ལ། བྱེད་པོ་རང་བཞིན་དུ་ཡོད་ན་བྱ་བ་ལ་མི་ལྟོས་པར་འགྱུར་བས་བྱ་བ་ཅི་ཡང་མི་བྱེད་པ་ཡང་བྱེད་པོར་འགྱུར་ན་དེ་ལྟར་ནི་དམིགས་པ་ཡང་མ་ཡིན་པས་བྱ་བྱེད་ཕན་ཚུན་ལྟོས་པའི་ཕྱིར་གཟུགས་བརྙན་ལྟར་རང་བཞིན་ཡོད་ན་བྱ་བྱེད་གང་ཡང་མི་འཐད་དོ་ཞེས་པའོ། །ཡང་རང་བཞིན་ཡོད་ན་འགྲོ་བ་རྣམས་སྐད་ཅིག་རེ་རེ་ལ་མ་སྐྱེས་པ་དང་མ་འགགས་པར་འགྱུར་བས་རང་བཞིན་ཐེར་ཟུག་ཏུ་ནི་གནས་འགྱུར་ཞིང་དེ་འདོད་ན་གནས་སྐབས་སྣ་ཚོགས་དང་བྲལ་བར་འགྱུར་ན་གནས་སྐབས་སྣ་ཚོགས་དང་བཅས་པར་མཐོང་བས་རང་བཞིན་ཐེར་ཟུག་ཏུ་མི་གནས་པར་སྐྱེ་འཇིག་བྱེད་ལ་དེའི་ཕྱིར་འགྲོ་བ་རང་བཞིན་མེད་དོ་ཞེས་པའོ། །ཇི་སྐད་དུ་མདོ་ལས། མི་སྟོང་ཅུང་ཞིག་ཡོད་ན་རྒྱལ་བ་ཡིས། །འགའ་ཡང་ལུང་སྟོན་མི་གསུང་འགྱུར་མེད་པར། །རང་རང་དངོས་ལ་ཐེར་ཟུག་གནས་དེ་ལ། །འཕེལ་བ་མེད་ཅིང་ཡོངས་སུ་ཉམས་པ་མེད། །ཅེས་གསུངས་པ་ལྟ་བུའོ། །གཉིས་པ་འཇིག་རྟེན་ལས་འདས་པའི་ཐ་སྙད་མི་འཐད་པ་ནི། གལ་ཏེ་སྟོང་པ་ཡོད་པ་མིན་ཏེ་རང་བཞིན་དུ་ཡོད་ན་རྒྱུན་དུ་ཞུགས་པ་ནས་སངས་རྒྱས་ཀྱི་བར་གྱི་འབྲས་བུ་སྔར་མ་ཐོབ་པ་ཐོབ་པར་བྱ་བ་དང་། འབྲས་བུ། སྡུག་བསྔལ་མཐར་བྱེད་པ་ཕུང་པོ་ལྷག་མེད་དུ་སྔར་མ་གྱུར་པ་འགྱུར་བ་དང་། རྒྱུ་ལས་དང་ཉོན་མོངས་ཐམས་ཅད་སྔར་མ་སྤངས་པ་སྤོང་བ་ལྷག་བཅས་ཀྱི་མྱ་ངན་ལས་འདས་པ་ཡང་མེད་པར་འགྱུར་རོ་ཞེས་པའོ། །གསུམ་པ་དབུ་མ་རྟོགས་པའི་ཆེ་བ་ནི། དེ་ལྟར་རང་བཞིན་ཡོད་ན་ཐམས་ཅད་མི་རུང་བ་དེའི་ཕྱིར་གང་གིས་སྟོང་པ་ཉིད་ཀྱི་དོན་བདེན་པའི་སྤྲོས་པ་ཐམས་ཅད་ཀྱིས་སྟོང་པའི་ཐ་སྙད་དུ་རྟེན་ཅིང་འབྲེལ་པར་འབྱུང་བ་མཐོང་བ་དེས་ནི་སྡུག་བསྔལ་དང་། ཀུན་འབྱུང་དང་ནི་འགོག་པ་དང་། ལམ་གྱི་བདེན་པའི་དེ་ཁོ་ན་ཉིད་དེ་དག་མཐོང་བ་ཡིན་ནོ། །གསུམ་པ་དོན་བསྡུ་བ་ནི། རབ་ཏུ་བྱེད་པ་འདིས་ཤེས་བྱ་བདེན་པ་བཞི་ལ་སོགས་པའི་ཆོས་ཐམས་ཅད་དོན་དམ་པར་བདེན་པའི་སྤྲོས་པ་མེད་དགག་དང་། ཀུན་རྫོབ་ཏུ་བརྟེན་ནས་འབྱུང་བར་སྣང་བ་སྒྱུ་མ་ལྟ་བུར་གྲུབ་པ་ཡིན་ནོ། །ཇི་སྐད་དུ་འཕགས་པ་ཆོས་ཐམས་ཅད་འབྱུང་བ་མེད་པར་བསྟན་པའི་མདོ་ལས། གང་གིས་ཆོས་ཐམས་ཅད་སྐྱེ་བ་མེད་པར་མཐོང་བ་དེས་ནི་སྡུག་བསྔལ་ཡོངས་སུ་ཤེས་པ་ཡིན་ནོ། །གང་གིས་ཆོས་ཐམས་ཅད་མེད་པར་མཐོང་བ་དེས་ནི་ཀུན་འབྱུང་སྤངས་པ་ཡིན་ནོ། །གང་གིས་ཆོས་ཐམས་ཅད་ཤིན་ཏུ་མྱ་ངན་ལས་འདས་པར་མཐོང་བ་དེས་ནི་འགོག་པ་མངོན་དུ་བྱེད་པ་ཡིན་ནོ། །གང་གིས་ཆོས་ཐམས་ཅད་དངོས་པོ་མེད་པར་མཐོང་བ་དེས་ནི་ལམ་བསྒོམས་པ་ཡིན་ནོ། །ཞེས་གསུངས་པ་ལྟ་བུའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། འཕགས་པའི་བདེན་པ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་བཞི་པའི་རྣམ་པར་བཤད་པའོ།།  །།མྱ་ངན་ལས་འདས་པ་བརྟག་པ་ལའང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། རྒྱལ་བའི་ཡུམ་ལས། མྱ་ངན་ལས་འདས་པ་ཡང་རྨི་ལམ་ལྟ་བུ་སྒྱུ་མ་ལྟ་བུ་ཞེས་དང་། ཏིང་ངེ་འཛིན་གྱི་རྒྱལ་པོ་ལས། མྱ་ངན་འདས་མེད་མྱང་འདས་སུ། །འཇིག་རྟེན་མགོན་གྱིས་བསྟན་པ་སྟེ། །མཁའ་ལ་མདུད་པ་བོར་བ་ནི། །ནམ་མཁའ་ཉིད་ཀྱིས་བཀྲོལ་བ་ཡིན། །ཞེས་མྱ་ངན་ལས་འདས་པ་རང་བཞིན་མེད་པར་གསུངས་པའི་དོན་རིགས་པས་བསྒྲུབ་པ་དང་། རབ་ཏུ་བྱེད་པའི་འབྲེལ་ནི། དེ་ལྟར་ཆོས་ཐམས་ཅད་སྟོང་པ་ཉིད་ཡིན་ན་ཉོན་མོངས་སྤངས་པ་དང་ཕུང་པོའི་རྒྱུན་འགགས་པ་ལྷག་བཅས་ལྷག་མེད་ཀྱི་མྱང་འདས་མི་རུང་ངོ་ཞེས་རྒོལ་བ་ལ་དེ་ཁོ་ན་ཉིད་དུ་དེ་དག་རང་བཞིན་གྱིས་དག་པ་ལ་མྱང་འདས་ཞེས་བརྗོད་པ་ཡིན་གྱི་གཉེན་པོས་སྤང་བྱ་འགའ་ཞིག་སྤངས་པའི་མྱང་འདས་མེད་པར་བསྟན་པའི་ཕྱིར་འདི་བཀོད་པའོ། །གཞུང་བཤད་པ་ལ་རྒོལ་ལན་གཉིས་ལས་དང་པོ་ནི། གལ་ཏེ་ཕྱི་ནང་གི་དངོས་པོ་འདི་དག་ཀུན་ངོ་བོ་སྟོང་པ་ཡིན་ན་དེའི་ཁྱད་པར་འབྱུང་བ་མེད་ཅིང་འཇིག་པ་མེད་པར་འགྱུར་ལ། དེ་མེད་ན་དེ་གཉིས་ཀྱིས་ཁྱབ་པ་གཉེན་པོ་ཟག་པ་མེད་པའི་ཡེ་ཤེས་ཀྱིས་ཉོན་མོངས་གང་ཞིག་སྤངས་པ་དང་། དེ་སྤངས་པས་འབྲས་བུ་ཕུང་པོའི་རྒྱུན་འགགས་པ་ལས་རིམ་པ་ལྟར་ཕུང་པོ་ལྷག་བཅས་ལྷག་མེད་ཀྱི་མྱ་ངན་འདའ་བར་འགྱུར་བར་འདོད་དེ་དེ་མི་འཐད་དོ་ཞེ་ན། དེའི་ལན་ལ་ཉེས་པ་དེ་ཁྱོད་ཉིད་ལ་ཡོད་པ་དང་། དབུ་མ་པ་ལ་མེད་པ་གཉིས་ལས། དང་པོ་ནི། གལ་ཏེ་འདི་ཀུན་མི་སྟོང་ཞིང་རང་བཞིན་ཡོད་ན་རང་བཞིན་བཅོས་མ་དང་གཞན་དུ་འགྱུར་བ་འགལ་བའི་ཕྱིར་འབྱུང་བ་མེད་ཅིང་འཇིག་པ་མེད་པར་འགྱུར་བས་ཉོན་མོངས་དང་ཕུང་པོ་གང་ཞིག་སྤོང་དང་འགག་པ་ལས་ལྷག་བཅས་ལྷག་མེད་ཀྱི་མྱ་ངན་འདའ་བར་འགྱུར་བར་འདོད་དེ་དེ་ཤིན་ཏུའང་མི་རུང་ངོ་ཞེས་པའོ། །ཇི་སྐད་དུ་འཕགས་པ་གླང་པོ་རྩལ་གྱི་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཐེར་ཟུག་ཆོས་རྣམས་མྱ་ངན་འདའ་མི་འགྱུར། །མཁས་རྣམས་ནམ་ཡང་སྤྲོས་པ་མེད་མི་འགྱུར། །ཞེས་གསུངས་པ་ལྟ་བུའོ། །གཉིས་པ་ལ་གསུམ་སྟེ། མྱང་འདས་ཀྱི་དོན་ཆོས་ཉིད་གདོད་ནས་མཐའ་བྲལ་ཡིན་པ་དང་། དེ་ཉིད་བསྒྲུབ་པ་དང་། དེ་ལ་ཆོས་བསྟན་པ་དོན་མེད་པར་ཐལ་བ་སྤང་བའོ། །དང་པོ་ནི། དབུ་མ་པ་ཁྱོད་ལ་ཉེས་པ་དེར་ཇི་ལྟར་མི་འགྱུར་སྙམ་ན། ཁོ་བོ་ཅག་ནི་དེ་ཁོ་ན་ཉིད་དུ་གཉེན་པོའི་སྒོ་ནས་སྤང་བྱ་འགའ་ཞིག་སྤངས་པའི་མྱང་འདས་མི་འདོད་ཀྱི། འོན་ཀྱང་ཁྱེད་ཅག་གིས་བཏགས་པ་ལྟར་ཀུན་ནས་ཉོན་མོངས་ཀྱི་ཆོས་སྤངས་པ་མེད་པ། རྣམ་པར་བྱང་བའི་འབྲས་བུ་ཐོབ་པ་མེད་པ། བདག་དང་ཕུང་པོའི་རྒྱུན་སྔར་ཡོད་ཆད་པ་མེད་པ། དེ་གཉིས་ཕྱིས་ཡོད་རྟག་པ་མེད་པ། རང་གི་ངོ་བོ་སྔར་ཡོད་སྐད་ཅིག་གིས་འགག་པ་མེད་པ། སྔར་མེད་སྐྱེ་བ་མེད་པ་སྟེ་སྤྲོས་པའི་མཐའ་དྲུག་དང་བྲལ་བ་དེ་ནི་མྱ་ངན་ལས་འདས་པར་བརྗོད་དོ། །གལ་ཏེ་མྱང་འདས་ལ་བཀག་ཆོས་ཀྱི་ཁྱད་པར་སྲིད་ཚད་ལ་གཞན་ཡང་ཡོད་ཅིང་མཚོན་པ་ཙམ་ཡིན་ན་འདི་དག་ཐམས་ཅད་མི་དགོས་སོ་ཞེ་ན། དེ་གཉི་ག་མ་ཡིན་གྱི་མྱང་འདས་ལ་རང་གཞན་གྱི་སྡེ་པས་བཏགས་པའི་ལོག་རྟོག་འགོག་པ་ལ་བཀག་ཆོས་ཀྱི་ཁྱད་པར་དྲུག་པོ་འདི་དག་ཁོ་ན་འཚམ་པས་བཀོད་པ་ཡིན་ཏེ། ཐུན་མོང་དུ་སྐྱོན་ཡོན་སྤངས་ཐོབ་ཀྱི་རང་བཞིན་དང་། རྒྱང་ཕན་དང་མདོ་སྡེ་པས་རིམ་པར་བདག་དང་ཕུང་པོའི་རྒྱུན་སྔར་ཡོད་ཆད་པ་དང་། གྲངས་ཅན་དང་བྱེ་བྲག་ཏུ་སྨྲ་བས་རིམ་པར་བདག་ཕྱིས་ཡོད་དང་བྲལ་བའི་དངོས་པོ་ཕྱིས་ཡོད་རྟག་པ་དང་། སེམས་ཙམ་པས་གཟུང་འཛིན་གཉིས་སུ་སྣང་ཞེན་གྱི་འཁྲུལ་པ་ཐམས་ཅད་ཟད་པ་རང་རིག་རྫས་སྐད་ཅིག་གིས་སྐྱེ་འཇིག་ངོ་བོ་ཡོད་པར་བརྟགས་པས་དེ་དག་འགོག་པ་ལ་རིམ་པ་ལྟར་འདི་དག་ཁོ་ན་འཚམ་པའི་ཕྱིར་རོ། །ཇི་སྟེ་མྱང་འདས་ལ་རྒྱུ་ཉོན་མོངས་དང་འབྲས་བུ་ཕུང་པོ་མེད་མོད་ཀྱི་སྔར་འཁོར་བའི་དུས་ན་དེ་གཉིས་རང་བཞིན་དུ་ཡོད་པ་ཟད་པ་ལས་ཞི་བར་བརྗོད་པ་ཡིན་ནོ་ཞེས་ཀྱང་བརྗོད་པར་མི་ནུས་ཏེ། སྔར་རང་བཞིན་དུ་ཡོད་པ་ཕྱིས་མེད་པར་བྱ་བར་མི་ནུས་པའི་ཕྱིར་རོ། །ཇི་སྐད་དུ། སློབ་དཔོན་ཉིད་ཀྱིས། ཐེག་པ་ཆེ་ལས་སྐྱེ་མེད་བསྟན། །གཞན་གྱིས་ཟད་པའི་སྟོང་པ་ཉིད། །ཟད་དང་མི་སྐྱེ་དོན་དུ་ནི། །གཅིག་པ་དེ་ཕྱིར་བཟོད་པར་གྱིས། །ཞེས་དང་། མདོ་ལས་ཀྱང་། མྱ་ངན་འདས་ལ་ཆོས་རྣམས་ཡོད་ཉིད་མེད། །ཆོས་གང་དེར་མེད་དེ་དག་གཞར་ཡང་མེད། །ཡོད་དང་མེད་ཅེས་རྟོག་པ་དང་ལྡན་ཞིང་། །དེ་ལྟར་སྤྱོད་ན་སྡུག་བསྔལ་ཉེར་མི་ཞི། །ཞེས་གསུངས་པ་ཡིན་ནོ། །གཉིས་པ་ལ་མྱ་ངན་ལས་འདས་པ་མཐའ་བཞིར་དགག་པ་དང་། དེ་ཐུགས་སུ་ཆུད་པ་པོའི་སངས་རྒྱས་མཐའ་བཞིར་མ་གྲུབ་པ་དང་། དེས་གྲུབ་པའི་དོན་གསུམ་ལས། དང་པོ་ལ་གསུམ་སྟེ། མྱང་འདས་དངོས་པོར་གྲུབ་པ་དང་དངོས་པོ་མེད་པར་འདོད་པ་དགག་པ་དང་། དེ་གཉི་གར་འདོད་པ་དགག་པ་དང་། གཉི་ག་མ་ཡིན་པར་འདོད་པ་དགག་པའོ། །དང་པོ་ལ་དེ་གཉིས་སོ་སོར་དང་། ཐུན་མོང་དུ་དགག་པ་གཉིས་ལས། དང་པོ་ལའང་རེ་ཞིག་ཉན་ཐོས་བྱེ་བྲག་ཏུ་སྨྲ་བ་དག་མྱང་འདས་ཉོན་མོངས་དང་སྡུག་བསྔལ་ངེས་པར་འགོག་པ་ཆུའི་ཆུ་ལོན་ལྟ་བུ་འདུས་མ་བྱས་རྟག་པའི་དངོས་པོར་སྨྲ་བ་དགག་པ་ལ་གསུམ་ལས། རྒ་འཆི་ཅན་དུ་ཐལ་བ་ནི། རེ་ཞིག་མྱང་འདས་ཁྱོད་ཀྱིས་བརྟགས་པ་ལྟར་དངོས་པོ་མིན་ཞེས་པ་རྣལ་མའི་དམ་བཅའོ། །དེ་ལྟ་མ་ཡིན་ཏེ་དངོས་པོ་ཡིན་ན་དེ་རྒ་འཆིའི་མཚན་ཉིད་ཅན་དུ་ཐལ་བར་འགྱུར་བས་མྱང་འདས་དང་འདུས་མ་བྱས་སུ་མི་རུང་ངོ་། །ཁྱབ་པ་མ་གྲུབ་ཅེས་ཀྱང་བརྗོད་པར་མི་ནུས་ཏེ། རྒ་དང་འཆི་བ་མེད་པ་འདུས་མ་བྱས་དང་རྟག་པར་འགྱུར་བས་ནམ་མཁའ་ལྟར་དོན་བྱེད་ནུས་པའི་དངོས་པོར་ཡོད་པ་མ་ཡིན་ནོ། །འདུས་བྱས་སུ་འགྱུར་བ་ནི། ཡང་གལ་ཏེ་མྱང་འདས་དངོས་པོ་ཡིན་ན། མྱ་ངན་འདས་པ་ངོ་བོ་རྒྱུ་རྐྱེན་གྱིས་འདུས་བྱས་པར་འགྱུར་བས་འདུས་མ་བྱས་དང་རྟག་པ་ཉམས་སོ། །དེའི་ཁྱབ་པ་དངོས་པོ་འདུས་བྱས་མ་ཡིན་པ་འགའ་ཡང་ཡུལ་ལམ་དུས་གང་ན་ཡང་ཡོད་པ་མ་ཡིན་ཏེ་ཡུལ་དུས་རྣམ་པ་རེས་འགའ་བར་མཐོང་བའི་ཕྱིར་རོ། །རྟེན་འབྱུང་དུ་ཐལ་བ་ནི། ཡང་གལ་ཏེ་མྱ་ངན་འདས་པ་དངོས་པོ་ཡིན་པའི་ཕྱིར་ན་མྱ་ངན་འདས་པ་ཇི་ལྟར་རྣམ་འཇོག་ཆོས་གཞན་ལ་ལྟོས་པ་མིན་ཏེ་རིང་ཐུང་ལྟར་རྣམ་འཇོག་ཆོས་གཞན་ལ་ལྟོས་པར་འགྱུར་བས་རང་བཞིན་གྱིས་གྲུབ་པ་མེད་དོ། །དེའི་ཁྱབ་པ་ནི་དངོས་པོའི་རྣམ་འཇོག་ཆོས་གཞན་ལ་བརྟེན་ནས་མ་ཡིན་པ་འགའ་ཡང་ཡོད་པ་མ་ཡིན་ཏེ་དངོས་པོ་དངོས་མེད་ཕན་ཚུན་ལྟོས་ལ་བཞག་དགོས་པའི་ཕྱིར་རོ། །གཉིས་པ་མདོ་སྡེ་པ་དག་མྱང་འདས་དངོས་པོ་སྔར་ཡོད་ཟད་པའི་དངོས་མེད་དུ་འདོད་པ་དགག་པ་ནི། རེ་ཞིག་དགག་བྱ་མེད་པས་དེ་མི་རུང་བ་ནི། གལ་ཏེ་སྔར་བཀག་པས་མྱང་འདས་དངོས་པོ་མིན་པའི་ཕྱིར་ན་དངོས་མེད་དུ་ཡང་ཇི་ལྟར་རུང་བར་འགྱུར་ཏེ། དེའི་ཁྱབ་པ་ནི་གང་ལ་མྱ་ངན་འདས་པ་དངོས་པོ་མིན་པའི་ཕྱོགས་དེ་ལ་དངོས་མེད་ཡོད་པ་མ་ཡིན་ཏེ། བཀག་པ་དགག་བྱ་ལ་ལྟོས་པའི་ཕྱིར་རོ། །རྟེན་འབྱུང་དུ་ཐལ་བ་ནི། ཡང་གལ་ཏེ་མྱ་ངན་འདས་པ་དངོས་པོ་མིན་ཏེ་དངོས་མེད་ཡིན་ན་མྱང་འདས་དེ་ཇི་ལྟར་ངོ་བོ་རྒྱུ་རྐྱེན་གྱིས་བསྐྱེད་པའམ་རྣམ་འཇོག་ཆོས་གཞན་ལ་ལྟོས་པའི་རྟེན་འབྱུང་ཇི་ལྟར་མིན་ཏེ་རྟེན་འབྱུང་དུ་འགྱུར་རོ། །དེའི་ཁྱབ་པ་ནི་སྐྱེ་བའི་རྐྱེན་གྱིས་རྒ་ཤི་ཞེས་པའི་ཚུལ་གྱིས་དངོས་པོ་ཞིག་པའི་མི་རྟག་པའི་དངོས་མེད་དངོས་པོ་ལས་འབྱུང་བ་དང་། དངོས་མེད་ཀྱི་ཐ་སྙད་དགག་བྱ་དངོས་པོ་ལ་ལྟོས་དགོས་པས་གང་ཞིག་ངོ་བོ་རྒྱུ་རྐྱེན་ལས་དང་རྣམ་འཇོག་ཆོས་གཞན་ལ་བརྟེན་ནས་མ་ཡིན་པའི་དངོས་མེད་ཡོད་པ་མ་ཡིན་ནོ་ཞེས་པའོ། །གཉིས་པ་ཐུན་མོང་དུ་དགག་པ་ལ་རིགས་པས་དགག་པ་ནི། འོ་ན་མྱ་ངན་ལས་འདས་པ་གང་ཡིན་ཞེ་ན། ཐུབ་པས་བདག་དང་ཕུང་པོ་ཚེ་སྔ་མ་ནས་འདིར་འོང་བ་དང་ནི་འདི་ནས་གཞན་དུ་འགྲོ་བའི་དངོས་པོ་རིང་ཐུང་ལྟར་རྣམ་འཇོག་སྔ་མ་བརྟེན་ནས་སམ་མར་མེ་ལས་འོད་ལྟར་ངོ་བོ་སྔ་མ་རྒྱུར་བྱས་ནས་འགྲོ་འོང་བྱེད་པ་གང་ཡིན་པ་དེ་ནི་ཕྱིས་ནམ་ཞིག་ན་རྣམ་འཇོག་སྔ་མ་ལ་བརྟེན་ནས་འགྲོ་འོང་བྱེད་པ་མིན་ཞིང་། ངོ་བོ་སྔ་མ་རྒྱུར་བྱས་ནས་འགྲོ་འོང་བྱེད་པ་མིན་པ་དེ་ནི་མྱ་ངན་འདས་པ་ཡིན་པར་བསྟན་པས་ཕྱིས་བདག་དང་ཕུང་པོ་མི་འཇུག་པ་ཙམ་དེ་ནི་དངོས་པོར་ཡང་མི་རུང་ཞིང་དངོས་པོ་མེད་པར་ཡང་མི་རུང་ངོ་ཞེས་གློ་བུར་གྱི་དྲི་མ་ཟད་པ་ཐ་སྙད་པའི་མྱང་འདས་ལ་ཡང་བཤད་དུ་རུང་མོད་ཀྱི་འགྲེལ་པས་རྣམ་འཇོག་སྔ་མ་ལ་མ་བརྟེན་པར་དང་། ངོ་བོ་སྔ་མ་རྒྱུར་བྱས་པ་མ་ཡིན་པར་འཇུག་པ་མིན་པ་དེ་ནི་མྱ་ངན་འདས་པ་ཡིན་པར་བསྟན་པས་བདག་དང་ཕུང་པོ་རང་བཞིན་གྱིས་མི་འཇུག་པ་དེ་ནི་དངོས་པོའམ་དངོས་པོ་མེད་པར་མི་རིགས་སོ་ཞེས་འཆད་དོ། །ཡང་ན་ཕུང་པོ་འཁོར་བ་ལྟར་ན་ཕུང་པོ་སྔ་མ་སྔ་མ་ལ་བརྟེན་ནས་འགྲོ་འོང་བྱེད་པ་དང་། གང་ཟག་འཁོར་བ་ལྟར་ན་ཕུང་པོ་རྒྱུར་བྱས་པའི་གང་ཟག་འགྲོ་འོང་བྱེད་པ་ཡིན་པས། རིམ་པ་ལྟར་ཕྱིས་ཕུང་པོ་སྔ་མ་ལ་བརྟེན་ནས་དང་། ཕུང་པོ་རྒྱུར་བྱས་པའི་གང་ཟག་མི་འཇུག་པའམ། ཡང་ན་འགྲེལ་བ་ལྟར་དེ་དག་སྔར་ཉིད་ནས་མ་བརྟེན་པའམ་རྒྱུར་བྱས་པ་མ་ཡིན་པར་མི་འཇུག་པ་ཙམ་མྱང་འདས་ཡིན་པར་བསྟན་པས་དེ་དངོས་པོ་དང་དངོས་པོ་མེད་པ་མ་ཡིན་ནོ། །ལུང་གིས་དགག་པ་ནི། ཡང་མྱ་ངན་ལས་འདས་པ་དངོས་པོའམ་དངོས་པོ་མེད་པ་ཡིན་ན་འབྱུང་འཇིག་གམ་དངོས་པོ་དངོས་མེད་དུ་ལྟ་བ་མྱང་འདས་ཀྱི་གནས་ལུགས་དང་མཐུན་པར་ལྟ་བས་སྤང་བྱ་མ་ཡིན་པར་འགྱུར་ན། དགེ་སློང་དག་གང་འཇུག་པའམ་འཇིག་པས་སྲིད་པ་ལས་ངེས་པར་འབྱུང་བ་ཚོལ་བ་དེ་ནི་དེ་དག་གི་ཡོངས་སུ་མི་ཤེས་པ་ཆེན་པོ་ཡིན་ནོ་ཞེས་འབྱུང་བ་དངོས་པོ་དང་ནི་འཇིག་པ་དངོས་མེད་དུ་ལྟ་བ་དག་སྤང་བར་བྱ་བར་སྟོན་པས་བཀའ་སྩལ་ཏོ། །དེའི་ཕྱིར་དེ་གཉིས་མྱང་འདས་དང་མཐུན་པའི་གནས་ལུགས་ཀྱི་ལྟ་བ་མ་ཡིན་པས་མྱ་ངན་འདས་པ་ནི་དངོས་པོ་མིན་ཞིང་དངོས་པོ་མེད་པའང་མིན་པར་རིགས་སོ། །ཡང་ཁ་ཅིག་མྱང་འདས་ལ་ཉོན་མོངས་དང་སྐྱེ་བ་མེད་ཅིང་རང་གི་ངོ་བོར་ཡོད་པས་དངོས་པོ་དངོས་མེད་གཉི་ག་ཡིན་ནོ་ཞེ་ན། དེ་དགག་པ་ལ་རང་གི་ཧ་ཅང་ཐལ་བ་ནི། གལ་ཏེ་མྱ་ངན་འདས་པ་ནི་དངོས་པོ་དང་དངོས་མེད་གཉིས་ཀའི་རང་བཞིན་ཡིན་པའི་ཕྱིར་ན་རྒྱུ་མཚན་མཚུངས་པས་དངོས་པོ་དང་དངོས་མེད་གང་ཡིན་པ་དེ་དག་ཐམས་ཅད་ཐར་པར་འགྱུར་ན་སེམས་ཅན་ཐམས་ཅད་འབད་པ་མེད་པར་གྲོལ་བར་འགྱུར་བས་དངོས་པོ་དངོས་མེད་ཐར་པ་ཡིན་པ་དེ་མི་རིགས་པས་མྱང་འདས་དངོས་པོ་དངོས་མེད་ཀྱི་རང་བཞིན་མ་ཡིན་ནོ་ཞེས་པའོ། །རྟེན་འབྱུང་དུ་ཐལ་བ་ནི། ཡང་གལ་ཏེ་མྱ་ངན་འདས་པ་ནི་དངོས་པོ་དང་དངོས་མེད་གཉི་ག་ཡིན་པའི་ཕྱིར་ན་མྱ་ངན་འདས་པ་རྣམ་འཇོག་ཆོས་གཞན་ལ་མ་བརྟེན་པ་མིན་ཏེ་དེ་ཆོས་གཞན་ལ་ལྟོས་པར་འགྱུར་རོ། །དེའི་ཁྱབ་པ་ནི་དངོས་པོ་དངོས་མེད་དེ་གཉིས་ཕན་ཚུན་བརྟེན་ནས་ཡིན་པའི་ཕྱིར་རོ་ཞེས་པའོ། །འདུས་མ་བྱས་ཡིན་པས་དེ་གཉིས་དགག་པ་ནི། མྱ་ངན་འདས་པ་ནི་ཇི་ལྟར་དངོས་པོ་དང་དངོས་མེད་གཉིས་ཡིན་ཏེ་མྱ་ངན་འདས་པ་འདུས་མ་བྱས་ཡིན་པའི་ཕྱིར་རོ། །དེའི་ལྡོག་ཁྱབ་དངོས་པོ་རྒྱུ་རྐྱེན་གྱིས་བསྐྱེད་པས་དང་ཞིག་པའི་དངོས་མེད་སྐྱེ་བའི་རྐྱེན་ཡིན་པས་འདུས་བྱས་ཡིན་ནོ། །གལ་ཏེ་དེ་གཉིས་ཀྱི་རང་བཞིན་མ་ཡིན་ཡང་དེ་གཉིས་ཡོད་པ་ཡིན་ནོ་ཞེ་ན། ཇི་ལྟར་མྱ་ངན་འདས་པ་ལ་དངོས་པོ་དང་དངོས་མེད་གཉིས་ཡོད་དེ་ཕན་ཚུན་འགལ་བའི་ཕྱིར་དེ་གཉིས་ནི་མྱང་འདས་ཀྱི་རྫས་གཅིག་ལ་ཡོད་པ་མིན་ཏེ་ཡུལ་གཅིག་ཏུ་སྣང་བ་དང་ནི་མུན་པ་གཉིས་མེད་པ་བཞིན་ནོ། །གསུམ་པ་མྱང་འདས་དངོས་པོ་དངོས་མེད་གཉིས་ཀ་མ་ཡིན་པར་འདོད་པ་དགག་པ་ལ་གནོད་བྱེད་བརྗོད་པ་དང་། སྒྲུབ་བྱེད་དགག་པ་གཉིས་ལས། དང་པོ་ནི། མྱ་ངན་འདས་པ་དངོས་པོ་མིན་ཞིང་དངོས་པོ་མེད་པའང་མིན་པར་གང་སྟོན་པ་དགག་བྱ་དངོས་པོ་མེད་པ་དང་དངོས་པོ་དག་གྲུབ་ན་བཀག་ཆོས་གཉི་ག་མ་ཡིན་པ་དེ་ནི་གྲུབ་པར་འགྱུར་བ་ཞིག་ན་སྔར་བཀག་པས་དགག་བྱ་དེ་གཉི་ག་མ་གྲུབ་པར་དེ་བཀག་པའི་གཉི་ག་མ་ཡིན་པ་ཡང་མི་འགྲུབ་བོ་ཞེས་པའོ། །གཉིས་པ་ནི། གལ་ཏེ་མྱ་ངན་འདས་པ་ནི། དངོས་པོ་མིན་ཞིང་དངོས་པོ་མེད་པའང་མིན་པའི་རང་བཞིན་ཡིན་ན་མྱ་ངན་འདས་པ་དངོས་པོ་མིན་ཞིང་དངོས་པོ་མེད་པ་ཡང་མིན་པའི་རང་བཞིན་དུ་ཡོད་དོ་ཞེས་མྱང་འདས་སམ་འཁོར་བ་ན་གནས་པའི་གང་ཟག་གང་ཞིག་གིས་ནི་དེ་མངོན་པར་བྱེད་དེ་ཞི་བའི་ཚེ་དཔྱོད་པ་པོ་མེད་པ་དང་། འཁོར་བའི་ཀུན་རྫོབ་པའི་ཡུལ་ཅན་རྣམ་ཤེས་ཀྱི་ཡུལ་མ་ཡིན་ཞིང་། དོན་དམ་པའི་ཡུལ་ཅན་ཡེ་ཤེས་ནི་སྤྲོས་པའི་མཚན་མ་འགར་ཡང་མི་དམིགས་པ་ཡིན་པས་དེས་གཉི་ག་མ་ཡིན་པར་མི་འཛིན་པའི་ཕྱིར་རོ། །ད་ནི་མྱང་འདས་ཀྱི་གནས་ལུགས་ཕྱིན་ཅི་མ་ལོག་པ་ཐུགས་སུ་ཆུད་པ་པོ་མཐའ་བཞིར་མ་གྲུབ་པ་ལ་འདས་པ་དང་། བཞུགས་པའི་དུས་སུ་མ་གྲུབ་པ་གཉིས་ལས། དང་པོ་ནི། བཅོམ་ལྡན་འདས་མྱ་ངན་ལས་འདས་པར་གྱུར་ནས་ཡོད་པར་མི་མངོན། དེ་བཞིན་ཏུ་མེད་དོ་ཞེའམ་ཡོད་མེད་གཉི་ག་དང་གཉི་ག་མིན་ཞེས་ཀྱང་མི་མངོན་ཏེ། སྣང་དུས་ཉིད་ནས་རང་བཞིན་གྱིས་ཞི་བར་བཤད་ཟིན་པའི་ཕྱིར་རོ། །གཉིས་པ་ནི། འདས་པའི་ཚེ་མཐའ་བཞིར་མེད་པར་མ་ཟད་ཀྱི་བཅོམ་ལྡན་འདས་བཞུགས་པར་གྱུར་པའི་དུས་ན་ཡང་ཡོད་པར་མི་མངོན་ཏེ་བླང་བྱ་ལེན་པོ་རང་བཞིན་མེད་པར་བསྟན་ཟིན་པའི་ཕྱིར་རོ། །དེ་བཞིན་དུ་དགག་བྱ་མེད་པས་བཀག་ཆོས་མེད་དོ་ཞེའམ། ཕན་ཚུན་འགལ་བས་དེ་གཉི་ག་དང་དགག་བྱ་མ་གྲུབ་པས་ཡོད་མེད་གཉི་ག་མིན་ཞེས་ཀྱང་མི་མངོན་ནོ། །གསུམ་པ་དེས་གྲུབ་པའི་དོན་ལ་སྲིད་ཞི་ཐ་དད་མེད་པར་གྲུབ་པ་དང་། ལུང་མ་བསྟན་གྱི་ལྟ་བ་དགག་པ་གྲུབ་པ་གཉིས་ལས། དང་པོ་ནི། སྣང་མི་སྣང་གཉི་གར་སྤྲོས་པའི་མཐའ་བཞིར་མ་གྲུབ་པ་དེའི་ཕྱིར་དེ་ཁོ་ན་ཉིད་དུ་དང་པོ་སྣང་དུས་ཀྱི་འཁོར་བ་ཕྱིས་མི་གནས་པའི་མྱ་ངན་ལས་འདས་པ་ལས་ཁྱད་པར་ཅུང་ཟད་ཡོད་པ་མ་ཡིན་ལ། ཕྱིས་ཀྱི་མྱ་ངན་ལས་འདས་པའང་སྔར་གྱི་འཁོར་བ་ལས་རང་བཞིན་ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ། །ཇི་ལྟར་ཞེ་ན་འདི་ལྟར་མྱ་ངན་ལས་འདས་པའི་ཡང་དག་པའི་མཐའ་སྔར་སྤྲོས་པའི་མཐའ་བཞི་དང་བྲལ་བར་བཤད་པ་གང་ཡིན་པ་དེ་ནི་འཁོར་བའི་ཡང་དག་པའི་མཐའ་ཡིན་ཏེ། དེ་གཉིས་ལ་ཁྱད་པར་ཅུང་ཟད་ནི། ཤིན་ཏུ་ཕྲ་བའང་ཡོད་པ་མ་ཡིན་པའི་ཕྱིར་ཏེ། རྣམ་པར་དཔྱད་ན་རང་བཞིན་ཅིར་ཡང་མ་གྲུབ་པར་མཚུངས་པས་སོ། །གཉིས་པ་ལའང་ལུང་མ་བསྟན་གྱི་ལྟ་བ་བཅུ་བཞི་ངོས་གཟུང་བ་ནི། དེ་བཞིན་གཤེགས་པ་འདས་ཕན་ཆད་ཡོད་མེད་གཉི་ག་གཉི་ག་མ་ཡིན་པར་ལྟ་བ་བཞི་ནི་མྱ་ངན་ལས་འདས་པ་ལ་དང་། བདག་དང་འཇིག་རྟེན་མཐའ་དང་ལྡན་པ་དང་སོགས་པ་མི་ལྡན་པ་དང་དེ་གཉི་ག་དང་དེ་གཉི་ག་མ་ཡིན་པ་སྟེ་བཞི་ནི་ཕྱིས་འབྱུང་མི་འབྱུང་དེ་གཉི་ག་གཉི་ག་མ་ཡིན་པར་ལྟ་བ་ཡིན་པས་ཕྱི་མའི་མཐའ་ལ་དང་། བདག་དང་འཇིག་རྟེན་རྟག་པ་དང་སོགས་པ་མི་རྟག་པ་དང་དེ་གཉི་ག་དང་གཉི་ག་མ་ཡིན་པར་ལྟ་བ་སྟེ་བཞི་ནི་སྔོན་བྱུང་མ་བྱུང་དེ་གཉི་ག་གཉི་ག་མ་ཡིན་པར་ལྟ་བ་ཡིན་པས་སྔོན་གྱི་མཐའ་ལ་དང་། དེ་ཉིད་དང་གཞན་གཉིས་སུ་ལྟ་བ་དག་ལུས་སྲོག་དེ་ཉིད་དང་གཞན་དུ་ལྟ་བ་ཡིན་པས་ལུས་དང་སྲོག་ལ་བརྟེན་པའམ་དམིགས་པ་ཡིན་ནོ། །གཉིས་པ་ལྟ་བ་དེ་དག་མི་འཐད་པ་ནི། དེ་ལྟར་དངོས་པོ་ཐམས་ཅད་ངོ་བོ་སྟོང་པ་ལ་ཁྱད་པར་གྱི་ཆོས་བདག་དང་འཇིག་རྟེན་ཕྱི་མའི་དུས་སུ་མི་འབྱུང་བའི་མཐའ་ཡོད་ཅི་ཞིག་འབྱུང་བའི་མཐའ་མེད་ཅིང་འབྱུང་མི་འབྱུང་གཉི་གའི་མཐའ་དང་མཐའ་མེད་གཉི་ག་ཡིན་པའང་ཅི་ཞིག་ཡིན། འབྱུང་མི་འབྱུང་གཉི་ག་མ་ཡིན་པའི་མཐའ་དང་མཐའ་མེད་གཉི་ག་མིན་པའང་ཅི། ལུས་དང་སྲོག་དེ་ཉིད་ཅི་ཞིག་གཞན་ཅི་ཞིག་ཡིན། བདག་དང་འཇིག་རྟེན་སྔོན་ནས་ཡོད་པའི་རྟག་པ་ཅི་ཞིག་མེད་པའི་མི་རྟག་ཅི། ཡོད་མེད་གཉི་གའི་རྟག་དང་མི་རྟག་གཉི་ག་ཅི། ཡོད་མེད་གཉི་ག་མ་ཡིན་པའི་རྟག་མི་རྟག་གཉི་ག་མིན་པ་ཡང་ཅི་ཞིག་ཡིན། མྱང་འདས་ལ་བརྟེན་པའི་ལྟ་བ་བཞི་དགག་པ་སྔར་བཤད་ཟིན་པས་དེ་ལྟར་ན་དེ་ཁོ་ན་ཉིད་དུ་ཁྱད་པར་གྱི་གཞི་མ་གྲུབ་པས་ཁྱད་པར་གྱི་ཆོས་ཀྱི་ལྟ་བ་དེ་དག་མི་འཐད་པའི་ཕྱིར་དེ་དག་ལུང་དུ་མ་བསྟན་པ་ཡིན་ནོ་ཞེས་ཤེས་པར་བྱའོ། །གསུམ་པ་ནི། གལ་ཏེ་དེ་ལྟར་མྱ་ངན་ལས་འདས་པའང་མེད་ན་དེ་འཐོབ་པའི་དོན་དུ་སྤྱོད་པའི་གཉེན་པོར་རྗེས་སུ་མཐུན་པའི་ཆོས་བསྟན་པ་གང་ཡིན་པ་དེ་དོན་མེད་པར་འགྱུར་རོ་ཞེ་ན། གལ་ཏེ་དེ་ཁོ་ན་ཉིད་དུ་ཆོས་སམ་དེའི་ཉན་པ་པོའམ་སྟོན་པ་པོ་འགའ་ཞིག་ཡོད་ན་དེ་སྟོན་པར་འགྱུར་བ་ཞིག་ན་དོན་དམ་པར་སྤྱིར་དམིགས་པ་ཐམས་ཅད་ཉེ་བར་ཞི་ཞིང་། སྒྲའི་སྤྲོས་པ་ཉེ་བར་ཞི་བ་དང་སེམས་ཀྱི་དམིགས་པ་ཞི་བ་སྟེ། དེའི་ཕྱིར་སྟོན་པ་སངས་རྒྱས་རྣམས་ཀྱིས་ལྷ་ལ་སོགས་པའི་ཡུལ་གང་དུ་ཡང་ལྷ་དང་མི་ལ་སོགས་པའི་གདུལ་བྱ་སུ་ལའང་ཉོན་མོངས་རྣམ་བྱང་གི་ཆོས་འགའ་ཡང་མ་བསྟན་པས་དོན་མེད་པར་མི་འགྱུར་རོ། །ཇི་སྐད་དུ་དེ་བཞིན་གཤེགས་པ་གསང་བའི་མདོ་ལས། གང་གི་ནུབ་མོ་བྱང་ཆུབ་ནས། །གང་ལ་ཡོངས་སུ་མྱ་ངན་འདས། །དེ་དག་བར་དུ་ང་ཡིས་ནི། །སུ་ལའང་ཆོས་འགའ་མ་བསྟན་ཏོ། །ཞེས་གསུངས་པ་ལྟ་བུའོ། །འོ་ན་གསུང་རབ་ཀྱི་ཐ་སྙད་ཤིན་ཏུ་སྣ་ཚོགས་པ་འདི་དག་ཇི་ལྟར་སྣང་ཞེ་ན། འདི་དེ་ཁོ་ནར་བསྟན་པ་མ་ཡིན་གྱི་ཐ་སྙད་དུ་ཡིན་ལ་ཐ་སྙད་དུ་ཡང་དོན་དམ་པ་རང་གི་ངོ་བོས་བསྟན་པ་མ་ཡིན་གྱི་སྒྲོ་བཏགས་ནས་དང་། སྒྲོ་བཏགས་ནས་བསྟན་པ་དེ་ཡང་སངས་རྒྱས་སྒྲ་བློའི་འཇུག་པ་ཉེ་བར་ཞི་བས་རང་ཉིད་ཀྱིས་གསུངས་པ་མ་ཡིན་གྱི་དེའི་སྔོན་གྱི་སྨོན་ལམ་དང་། གདུལ་བྱ་ལས་དག་པའི་དབང་གིས་དེའི་བློ་འཁྲུལ་པའི་དོན་དེ་ལྟར་སྣང་བ་ཡིན་ཏེ། ཇི་སྐད་དུ། འདི་ན་དེ་བཞིན་ཉིད་མེད་དེ་བཞིན་གཤེགས་པ་མེད། །འགྲོ་བ་ཐམས་ཅད་ཀྱིས་ནི་གཟུགས་བརྙན་མཐོང་། །དེ་བཞིན་གཤེགས་པ་ཟག་པ་མེད་པ་ཡི། །དགེ་བའི་ཆོས་ཀྱི་གཟུགས་བརྙན་ལྟ་བུ་ཡིན། །ཞེས་གསུངས་པ་ལྟ་བུའོ། །དེ་ལྟར་ན་རབ་ཏུ་བྱེད་པ་འདིས་མྱང་འདས་དོན་དམ་པར་གདོད་མ་ནས་སྤྲོས་པ་མེད་དགག་དང་། ཐ་སྙད་དུ་གློ་བུར་གྱི་དྲི་མ་དང་བྲལ་བ་སྒྱུ་མ་ལྟ་བུར་བསྟན་པས་དེའི་ཤུགས་ལ་ཆོས་ཐམས་ཅད་དེ་ལྟར་གྲུབ་པ་ཡིན་ནོ། །ཇི་སྐད་དུ། ཏིང་ངེ་འཛིན་གྱི་རྒྱལ་པོའི་མདོ་ལས། དོན་དམ་བདེན་པ་རྨི་ལམ་འདྲ་བ་དང་། །མྱ་ངན་འདས་པ་རྨི་ལམ་རང་བཞིན་དུ། །མཁས་པ་གང་གིས་དེ་ལྟར་འཇུག་པ་ཡང་། །དེ་ནི་ངག་གི་སྡོམ་པ་དེ་ཞེས་བྱ། །ཞེས་གསུངས་སོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས་མྱ་ངན་ལས། འདས་པ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་ལྔ་པའི་རྣམ་པར་བཤད་པའོ།།  །།དེ་ལྟར་ཁྱད་པར་གྱི་ཆོས་རང་བཞིན་སྟོང་པ་ཉིད་དུ་བཤད་ནས། ད་ནི་ཁྱད་པར་གྱི་གཞི་རྟེན་ཅིང་འབྲེལ་པར་འབྱུང་བ་བསྟན་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་མདོའི་འབྲེལ་ནི། བྱང་ཆུབ་སེམས་དཔའ་དེས་རྟེན་ཅིང་འབྲེལ་པར་འབྱུང་བ་ལས་མ་གཏོགས་པའི་ཆོས་ཕྲ་རབ་ཙམ་ཡང་མ་མཐོང་ངོ་ཞེས་པ་ལ་སོགས་པ་ཀུན་རྫོབ་ཏུ་རྟེན་འབྱུང་དབྱེ་བ་དང་བཅས་པ་གསུངས་པའི་དོན་ངེས་པར་བྱ་བ་དང་། རབ་ཏུ་བྱེད་པའི་འབྲེལ་ནི། རྟེན་ཅིང་འབྲེལ་པར་འབྱུང་བ་གང་། །དེ་ནི་སྟོང་པ་ཉིད་དུ་བཤད། །ཅེས་དང་། ཡང་། གང་གིས་རྟེན་ཅིང་འབྲེལ་བར་འབྱུང་།










Wuma Sherab Drelwa05-13.html





.
།མཐོང་བ་དེ་ཡིས་སྡུག་བསྔལ་དང་། །ཀུན་འབྱུང་དང་ནི་འགོག་པ་དང་། །ལམ་ཉིད་དེ་དག་མཐོང་བ་ཡིན། །ཅེས་གང་བཤད་པའི་རྟེན་ཅིང་འབྲེལ་པར་འབྱུང་བ་དེ་ཉིད་གོ་གང་ཡིན་ཞེ་ན། དེ་བསྟན་པའི་དོན་དུ་འདི་བཀོད་པ་ཡིན་ནོ། །འདི་ལ་གཞུང་གི་ཆ་བཤད་པ་དང་། དོན་གྱི་ཆ་བསམ་པ་གཉིས་ལས། དང་པོ་ལ་ཡང་རྟེན་འབྲེལ་གྱི་སྒྲ་བཤད་པའི་དོན་དང་། སྒྲ་འཇུག་པའི་ཡུལ་ལ་དེའི་མཚན་ཉིད་དང་། མཚན་གཞི་ངོས་གཟུང་བ་ནི་སྔར་བཤད་ཟིན་ཏོ། །མཚན་གཞིའི་དབྱེ་བ་ལ་ཕྱི་སྣོད་ཀྱི་དང་། ནང་བཅུད་ཀྱི་རྟེན་འབྲེལ་གཉིས་ལས། འདིར་གཙོ་བོ་ཡིན་པས་ནང་གི་རྟེན་འབྲེལ་འཆད་པ་ལ་དེ་ལ་མ་དག་པའི་རྟེན་འབྲེལ་ནི་མ་རིག་པ་ནས་རྒ་ཤིའི་བར་སྲིད་པའི་ཡན་ལག་བཅུ་གཉིས་ཡིན་པས། དེ་ལུགས་སུ་འབྱུང་བའི་ཚུལ་དང་། འབྱུང་ལྡོག་གི་གང་ཟག་ངོས་གཟུང་བ་དང་། ལུགས་ལས་ལྡོག་པའི་ཚུལ་གསུམ་ལས། དང་པོ་ལ་རེ་ཞིག་མ་རིག་པ་དང་སྲིད་པའི་ཀུན་ཏུ་སྦྱོར་བ་ནི། རིག་པ་མེད་པར་དགག་པའམ་མ་ཡིན་དགག་ལོག་པའི་ཤེས་པ་མ་ཡིན་གྱི་གནས་ལུགས་ཇི་ལྟ་བར་ཤེས་པའི་མི་མཐུན་ཕྱོགས་ཀྱི་ཤེས་པ་སྟེ། སཱ་ལུ་ལྗང་པ་ལས། ཁམས་དྲུག་འདུས་པ་ལ་རྟག་པ་གཅིག་པུའི་བདག་ཏུ་ལྟ་བའོ་ཞེས་གསུངས་པ་ཡང་། དེ་ལ་ཁྱབ་པའི་བདག་མེད་མི་ཤེས་པ་མཚོན་པར་ཟད་དོ། །དེའི་དབྱེ་བ་ཀུན་རྫོབ་ཀྱི་ལས་འབྲས་ལ་རྨོངས་པ་དང་། དེ་ཁོ་ན་གང་ཟག་དང་ཆོས་ཀྱི་བདག་མེད་ལ་རྨོངས་པ་གཉིས་ཡིན་ལ། དེ་ནི་གནས་ལུགས་ཇི་ལྟར་བར་མཐོང་བའི་སྤང་བྱ་ཡིན་ཏེ། འཛིན་སྟངས་འགལ་བའི་ཕྱིར་རོ། །ལས་འབྲས་ལ་རྨོངས་པ་ཤིན་ཏུ་ཕྲ་བ་ནི་སངས་རྒྱས་ཀྱི་ས་ཁོ་ནའི་སྤང་བྱ་ཡིན་ནོ། །དེས་ཞི་བར་འགྲོ་བའི་ལམ་ཀུན་རྫོབ་ཀྱི་ལས་འབྲས་དང་། དེ་ཁོ་ན་ཉིད་བདག་གཉིས་ཀྱིས་སྟོང་པར་མཐོང་བ་བསྒྲིབས་པས་ཡང་སྲིད་པ་ཕྱི་མ་བསྒྲུབ་པའི་ཕྱིར་ལུས་ངག་ཡིད་ཀྱིའམ། བསོད་ནམས་དང་བསོད་ནམས་མ་ཡིན་པ་དང་མི་གཡོ་བའི་འདུ་བྱེད་རྣམ་པ་གསུམ་པོ་དག་མངོན་པར་འདུ་བྱེད་གང་ཡིན་པའི་སྲིད་པར་འཕེན་བྱེད་ཟག་བཅས་ཀྱི་ལས་དེ་དག་གིས་འགྲོ་བ་ནས་འགྲོ་བར་འགྲོ་བར་འགྱུར་རོ། །འདུ་བྱེད་རྐྱེན་ཅན་རྣམ་པར་ཤེས་པ་ནི་འདུ་བྱེད་ཀྱིས་ལས་དེའི་བག་ཆགས་བསྒོས་པས་འབྲས་བུ་མིང་དང་གཟུགས་སྐྱེད་པའི་ནུས་པ་ཅན་དུ་བྱས་པ་སྟེ། དང་པོ་དང་རྣམ་འབྱེད་ཀྱི་མདོ་ལས་ཚོགས་དྲུག་ཉིད་དུ་གསུངས་ལ། སློབ་དཔོན་དབྱིག་གཉེན་གྱིས་དེ་སྒྲ་ཇི་ལྟ་བ་ལ་དེ་ལས་གཞན་པའི་བག་ཆགས་སྒོ་བྱེད་མེད་པ་དང་། དགེ་མི་དགེར་འགྱུར་བས་བསྒོ་བྱར་མི་རུང་བ་དང་། མི་བརྟེན་པས་བསྒོས་པ་ཆུད་ཟ་བའི་ཉེས་པ་ཡོད་པས་འདིར་དབང་པོ་གསལ་ལོ་ཞེས་པ་ལྟར་བརྟེན་པས་རྟེན་མཚོན་པས་བསྟན་པ་དང་། ལུང་དུ་མ་བསྟན་པ་དང་། སྒོ་བྱེད་དང་ལྷན་ཅིག་འཇུག་པ་ཀུན་གཞིའི་རྣམ་པར་ཤེས་པ་ཡིན་ནོ་ཞེས་བཤད་པས་རྣམ་ཤེས་དེ་ལས་དང་མཐུན་པའི་འགྲོ་བ་རྣམས་སུ་འཇུག་པར་འགྱུར་རོ། །དེ་ལྟར་རྣམ་པར་ཤེས་པ་མའི་མངལ་དུ་ཞུགས་པར་གྱུར་ན་མིང་ཚོར་བ་འདུ་ཤེས་འདུ་བྱེད་རྣམ་ཤེས་ཡོངས་སུ་མ་རྫོགས་པ་དང་། གཟུགས་མངལ་གྱི་གནས་སྐབས་བརྒྱད་ལས་མེར་མེར། ནུར་ནུར། ལྟར་ལྟར། མཁྲང་གྱུར། རྐང་ལག་འགྱུས་པ། སྐྲ་སྤུ་སེན་མོ་གྱེས་པ་ཚུན་ཆོད་ཆགས་པར་འགྱུར། དེ་ལྟར་མིང་དང་གཟུགས་ནི་ཆགས་གྱུར་ན་དེ་ནས་གནས་སྐབས་བདུན་པར་མིག་ལ་སོགས་པའི་དབང་པོ་དྲུག་དོད་པ་ནས་ཕྱིའི་ཡུལ་གཅོད་པའི་བར་གྱི་སྐྱེ་མཆེད་དྲུག་ནི་འབྱུང་བར་འགྱུར་རོ། །དེ་ལྟར་སྐྱེ་མཆེད་དྲུག་ལ་བརྟེན་ནས་ནི། རེག་པ་ཀུན་ཏུ་འབྱུང་བར་འགྱུར་རོ། །རེག་དེ་གང་ཡིན་ཞིང་ཇི་ལྟར་སྐྱེ་བར་འགྱུར་ཞེ་ན། སྐྱེ་བའི་ཚུལ་ནི་བདག་རྐྱེན་མིག་དང་དམིགས་རྐྱེན་གཟུགས་དང་དེ་མ་ཐག་རྐྱེན་དྲན་བྱེད་ཡིད་ལ་བྱེད་པ་ལ་བརྟེན་ནས་མིག་གི་རྣམ་ཤེས་སྐྱེ་བ་ཁོ་ན་སྟེ། དེ་ལྟར་དྲན་བྱེད་མིང་བཞི་དང་དབང་དོན་གྱི་གཟུགས་ལ་བརྟེན་ནས་མིག་གི་རྣམ་པར་ཤེས་པ་སྐྱེ་བར་འགྱུར་ལ། ངོ་བོ་ནི་དེ་ལྟར་མིག་དང་གཟུགས་དང་རྣམ་པར་ཤེས་པ་གསུམ་པོ་འདུས་ནས་ཡུལ་ཡིད་དུ་འོང་མི་འོང་བར་མ་ཡོངས་སུ་གཅོད་པ་གང་ཡིན་པ་དེ་ནི་མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་རོ། །ཡུལ་ཡིད་དུ་འོང་མི་འོང་བར་མར་བཅད་པ་དེ་ལས་བདེ་སྡུག་བཏང་སྙོམས་ཀྱི་ཚོར་བ་ཀུན་ཏུ་འབྱུང་བར་འགྱུར། ཚོར་བའི་རྐྱེན་གྱིས་སྲེད་པ་སྟེ་ཚོར་བ་དེ་དག་དང་མི་འབྲལ་བ་དང་འབྲལ་བའི་དོན་དུ་སྲེད་པར་འགྱུར་རོ། །སྲེད་པར་གྱུར་ན་དེ་འཕེལ་བའི་ཚོར་བའི་ཡུལ་ལ་འདུན་པ་དང་འདོད་ཆགས་པ་འདོད་པ་དང་ལྟ་བ་དང་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་བདག་ཏུ་སྨྲ་བའི་ཉེ་བར་ལེན་པ་རྣམ་པ་བཞི་པོ་ཉེ་བར་ལེན་པར་འགྱུར་ཏེ། འདོད་པའི་སྲེད་པ་འདོད་པའི་ཉེ་བར་ལེན་པ་གཟུགས་དང་གཟུགས་མེད་ཀྱི་སྲེད་པས་གཞན་གསུམ་ཅི་རིགས་པར་བསྐྱེད་པའོ། །དེ་ལྟར་ཉེ་བར་ལེན་པ་བཞི་པོ་ཡོད་ན་དེས་ལས་ནུས་པ་མཐུ་ཅན་དུ་བྱས་པ་ལེན་པ་པོའི་སྲིད་པ་རབ་ཏུ་འབྱུང་བར་འགྱུར་ཏེ་འདི་ལྟར་གལ་ཏེ་སོ་སོར་རྟོག་པའི་ཤེས་རབ་ཀྱིས་ཚོར་བ་ལ་སྲེད་པ་མ་བསྐྱེད་ཅིང་ཉེ་བར་ལེན་པ་མེད་ན་གྲོལ་བར་འགྱུར་ཏེ་སྲིད་པ་གྲུབ་པར་མི་འགྱུར་བས་སོ། །སྲིད་པ་དེ་ཡང་སྒོ་གསུམ་གྱི་ལས་ཡིན་པས་གཟུགས་དང་ཤེས་པར་གཏོགས་པའི་ཕུང་པོ་ལྔའི་རང་བཞིན་ཡིན་པའམ། དེ་ལས་མ་འོངས་པའི་སྲིད་པ་ཕུང་པོ་ལྔ་འབྱུང་བས་ན་སྲིད་པ་ཞེས་རྒྱུ་ལ་འབྲས་བུས་བཏགས་པའོ། །སྲིད་པ་ལས་ནི་ཡང་སྲིད་པ་ཕྱི་མར་སྐྱེ་བར་འགྱུར་ལ་དེ་ལས་ཕུང་པོ་རྙིངས་པ་དང་འགག་པའི་རྒ་ཤི་དང་ནི་འཆི་བའི་ཚེ་སྡུག་པ་དང་བྲལ་བས་ཡིད་གདུང་བ་མྱ་ངན་དང་དེས་ངག་ཏུ་སྨྲ་བ་སྨྲེ་སྔགས་འདོན་བཅས་དང་། ལུས་ཀྱིས་མི་འདོད་པ་མྱོང་བ་སྡུག་བསྔལ་དང་སེམས་ཀྱིས་མི་འདོད་པ་མྱོང་བ་ཡིད་མི་བདེ་བ་དང་། དེ་གཉིས་ཀྱིས་རྒྱུད་འཁྲུགས་པའམ། ཆོལ་བ་དང་བསྲུང་བའི་འབད་པས་ངལ་བ་འཁྲུག་པ་རྣམས། དེ་དག་སྐྱེ་བ་ལས་རབ་ཏུ་འབྱུང་ངོ་། །དེ་ལྟར་ན་སྡུག་བསྔལ་གྱི་ཚོགས་སམ་ཕུང་པོ་ནི་བདེ་བ་དང་མ་འདྲེས་པའམ། བདག་དང་བདག་གི་བས་སྟོང་པའི་འབའ་ཞིག་པ་འདི་འབྱུང་བར་འགྱུར་རོ། །དེ་དག་ནི་འབྲས་བུས་སྐྱོ་བ་བསྐྱེད་པའི་ཕྱིར་མདོ་འགའ་ལས་འབྱུང་ཡང་འོང་བ་ཉིད་དུ་མ་ངེས་པས་ཡན་ལག་གི་གྲངས་སུ་མ་བརྩིས་སོ། །གཉིས་པ་ནི། དེ་ལྟར་རྣམ་པར་ཤེས་པ་ལ་སོགས་པ་འཁོར་བར་འཇུག་པའི་རྩ་བའམ་རྒྱུའི་གཙོ་བོ་འདུ་བྱེད་རྣམས་ཡིན་ཏེ་དེའི་ཕྱིར་འཁོར་བ་ལས་ཟློག་པའི་ཐབས་ལའམ། ལས་འབྲས་དང་དེ་ཁོ་ན་ཉིད་ལ་མཁས་པའི་འཕགས་པ་རྣམས་འཁོར་བའི་རྩ་བ་ལས་མངོན་པར་འདུ་མི་བྱེད་དོ། །དེ་ལྟ་ན་བདེན་པ་མཐོང་བ་རྣམས་འདུ་བྱེད་མི་སོགས་པའི་ཕྱིར་སྐྱེ་བ་མི་ལེན་པར་འགྱུར་རོ་ཞེ་ན། བདེན་པ་མཐོང་ལ་འཕེན་པ་མེད། །ཅེས་པའི་ཚུལ་གྱིས་བདེན་པ་མཐོང་ནས་འཁོར་བར་འཕེན་བྱེད་ཀྱི་ལས་གསར་པ་མི་བསོག་ཀྱང་སྔོན་གྱི་མ་རིག་པས་འཕངས་པའི་ལས་རྙིངས་པ་ལ་སློབ་པ་རྣམས་ཀྱི་སྲེད་ལེན་གྱིས་གསོས་པས་ཡང་སྲིད་ལེན་ལ། སྲེད་དང་བྲལ་ལ་ཡང་སྲིད་མེད། །ཅེས་པའི་ཚུལ་གྱིས་མི་སློབ་པ་སྲེད་ལེན་ཡང་མེད་པ་རྣམས་ནི་སྐྱེ་བའང་མི་ལེན་པའོ། །དེའི་ཕྱིར་འཁོར་བ་ཟློག་པའི་ཐབས་ལའམ་ལས་འབྲས་དང་དེ་ཁོ་ན་ཉིད་ལ་མི་མཁས་པ་སོ་སོའི་སྐྱེ་བོ་རྣམས་འདུ་བྱེད་གསུམ་པོ་ཅི་རིགས་སུ་བྱེད་པ་པོ་ཡིན་ནོ། །ཇི་སྐད་དུ། མ་རིག་པ་དང་རྗེས་སུ་འབྲེལ་པའི་སྐྱེས་བུ་གང་ཟག་ནི་བསོད་ནམས་དང་བསོད་ནམས་མ་ཡིན་པ་དང་མི་གཡོ་བ་མངོན་པར་འདུ་བྱ་བ་མངོན་པར་འདུ་བྱེད་དོ་ཞེས་གསུངས་པ་ལྟ་བུའོ། །མཁས་པ་བྱེད་པོ་མིན་པ་ཅིའི་ཕྱིར་ཞེ་ན། མཁས་པ་ནི་ལས་བྱེད་པ་པོ་མིན་ཏེ་དེའི་རྒྱུ་དང་འགལ་བ་དེ་ཁོ་ན་ཉིད་ཕྱིན་ཅི་མ་ལོག་པར་མཐོང་བའི་ཕྱིར་རོ། །གསུམ་པ་ནི། དེ་ལྟར་མ་རིག་པ་ཡོད་ན་འདུ་བྱེད་འབྱུང་བ་དེའི་ཕྱིར་མ་རིག་འགགས་པར་གྱུར་ན་ནི་རྒྱུ་མེད་པས་འདུ་བྱེད་རྣམས་ཀུན་ཏུ་འབྱུང་བར་མི་འགྱུར་ལ་དེ་བཞིན་དུ་འདུ་བྱེད་ནས་སྐྱེ་བའི་བར་རྒྱུ་སྔ་མ་དེ་དང་དེ་ནི་འགགས་གྱུར་པས་རྣམ་པར་ཤེས་པ་ནས་རྒ་ཤིའི་བར་འབྲས་བུ་ཕྱི་མ་དེ་དང་དེ་ནི་མངོན་པར་མི་འབྱུང་ངོ་། །དེ་ལྟ་མོད་ཀྱི་མ་རིག་པ་གང་གིས་འགག་པར་འགྱུར་ཞེ་ན། སྲིད་པ་འགྲུབ་པའི་རྒྱུ་མ་རིག་འགགས་པར་འགྱུར་བ་ནི་མོས་སྤྱོད་མན་ཆད་དུ་རྟེན་འབྲེལ་གྱི་དེ་ཁོ་ན་ཉིད་གང་ཟག་དང་ཆོས་ཀྱིས་སྟོང་པར་ཤེས་པས་བསྒོམས་པ་ལས་དེ་ཇི་ལྟ་བར་མཐོང་བས་སོ། །དེ་ལྟར་སྡུག་བསྔལ་གྱི་ཕུང་པོ་བདེ་བ་དང་མ་འདྲེས་པའམ་བདག་དང་བདག་གི་བས་སྟོང་པའི་འབའ་ཞིག་པ་དེ་ནི་དེ་ལྟར་ས་མྱཀ་ཡང་དག་གམ་ས་མནྟ་མ་ལུས་པ་ཡིན་པས་མ་ལུས་པར་འགག་གོ་ཞེས་སྦྱར་རོ། །གཉིས་པ་དེའི་དོན་གྱི་ཆ་ཅུང་ཟད་ཅིག་བཤད་པ་ལ་གསུམ་སྟེ། རྟེན་འབྲེལ་གྱི་རང་བཞིན་ངེས་པར་བྱ་བ་དང་། དེའི་ཟབ་པའི་ཁྱད་པར་དང་། དེ་རྟོགས་པའི་ཆེ་བའོ། །དང་པོ་ལ་དེའི་མཚན་ཉིད་ནི། ཆོས་འགའ་ཞིག་ལ་བརྟེན་ནས་འབྱུང་བ་དང་། མཚན་གཞི་ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད་ཡིན་ནོ་ཞེས་བཤད་ཟིན་པས་དེ་ལ་ཕྱི་སྣོད་རྟེན་འབྲེལ་དུ་བསྟན་པ་དང་། ནང་སེམས་ཅན་རྟེན་འབྲེལ་དུ་བསྟན་པ་གཉིས་ལས། དང་པོ་ནི། ལོ་ཏོག་ལ་སོགས་པ་སྟེ། དེ་ཡང་རྒྱུ་དང་རྐྱེན་དང་འབྲེལ་པ་དང་སེམས་པ་མེད་པ་གསུམ་གྱིས་ཤེས་པར་བྱ་བ་ལས་གོང་ནས་གོང་དུ་སྐྱེད་པའི་རྒྱུ་ནི། ས་བོན་དང་མྱུ་གུ་དང་ལྗང་བུ་དང་སྡོང་བུ་དང་སྦུ་གུ་དང་སྙིང་པོ་དང་མེ་ཏོག་དང་འབྲས་བུ་རྣམས་ཡིན་ཏེ། རྐྱེན་ནི། ས་དང་ཆུ་དང་མེ་དང་རླུང་དང་ནམ་མཁའ་དང་དུས་ཏེ། རིམ་པ་བཞིན་དེ་དག་འཛིན་པ་དང་བརླན་པ་དང་སྨིན་པ་དང་འབུ་བ་དང་གོ་འབྱེད་པ་དང་འགྱུར་བར་བྱེད་པའི་ཕྱིར་རོ། །རྒྱུ་རྐྱེན་འབྲས་བུ་གསུམ་ཀ་ལ་རང་དབང་སེམས་པ་མེད་པ་ནི། བསྐྱེད་པར་བྱ་ཞེས་མ་བསམས་ཀྱང་། །དེ་སྐྱེད་དེ་ཡང་བདག་བསྐྱེད་ཅེས། །སེམས་པ་ཡོད་པ་མ་ཡིན་ནོ། །ཞེས་པའི་རྒྱུའི་ནུས་པ་ཙམ་གྱི་རྗེས་སུ་བྱེད་པ་ཡིན་ནོ། །ནང་སེམས་ཅན་རྟེན་འབྲེལ་དུ་བསྟན་པ་ལ་གསུམ་སྟེ། མ་དག་པའི་རྟེན་འབྲེལ་ལུགས་འབྱུང་དང་། དག་པའི་རྟེན་འབྲེལ་ལུགས་འབྱུང་དང་། དེ་དག་ལུགས་ལས་ཟློག་པའི་ཐབས་བསྟན་པའོ། །དང་པོ་ནི། མ་རིག་པ་ནས་རྒ་ཤིའི་བར་གྱི་སྲིད་པའི་ཡན་ལག་བཅུ་གཉིས་ཡིན་པས་དེ་དག་སོ་སོའི་ངོ་བོ་དང་། རྒྱུ་རྐྱེན་དང་འབྲེལ་བ་དང་། སེམས་པ་མེད་པ་དང་། དེ་དག་ཏུ་གྲངས་དང་གོ་རིམ་ངེས་པའི་ཚུལ་བཞི་ལས། འདི་དག་སོ་སོའི་ངོ་བོ་དང་རྒྱུ་དང་འབྲེལ་པ་ནི། ཡན་ལག་སྔ་མ་ལས་ཕྱི་མ་ཇི་ལྟར་འབྱུང་བའི་ཚུལ་ལས་གཞུང་གི་སྐབས་སུ་བཤད་ཟིན་ཏོ། །ནང་གི་དེ་དག་རྐྱེན་དང་འབྲེལ་པ་ནི། ཁམས་དྲུག་འདུས་པར་གྱུར་པ་ལས། །ལུས་ནི་སྐྱེ་བར་འགྱུར་བ་ཡིན། །ཞེས་གསུངས་པ་སྟེ། ས་དང་ཆུ་དང་མེ་དང་རླུང་དང་ནམ་མཁའ་དང་རྣམ་པར་ཤེས་པའི་ཁམས་རིམ་པ་ལྟར་ལུས་ཀྱི་སྲ་བ་དང་སྡུད་པ་དང་སྨིན་པ་དང་དབུགས་འབྱུང་རྔུབས་དང་མི་སྒྲིབ་པའི་གསེང་དང་མི་རུལ་བར་བྱེད་པས་ཕུང་པོ་འགྲུབ་པ་དང་གནས་པར་འགྱུར་བ་ཡིན་ནོ། །རྒྱུ་རྐྱེན་འབྲས་བུ་དེ་དག་ཐམས་ཅད་ལ་རང་དབང་སེམས་པ་མེད་པ་ནི། དེ་དག་བདག་དང་བདག་གི་ཞེས། །རྣམ་རྟོག་སྐྱེ་བ་མེད་པར་འདོད། །ཅེས་པས་གོ་སླའོ། །བཞི་པ་ནི། བཅོམ་ལྡན་འདས་ཀྱིས་མདོ་དེ་དང་དེ་ལས་རྟེན་འབྲེལ་བཅུ་གཉིས་གོ་རིམ་ལས་དང་གྲངས་ངེས་པ་ཡང་དང་ཡང་དུ་གསུངས་པ་དེ་དག་རྒྱུ་འབྲས་སུ་འགྱུར་བའི་ཚུལ་ཉན་ཐོས་ཀྱི་སྡེ་སྣོད་དང་ཡེ་ཤེས་ལ་འཇུག་པ་ཞེས་པའི་བསྟན་བཅོས་ལས་རྟེན་འབྲེལ་བཅུ་གཉིས་ཚེ་གསུམ་ལ་དུམ་བུ་གསུམ་ཡོད་པས་རྒྱུ་འབྲས་ཚར་གཉིས་སུ་བསྟན་པ་དང་། དེའི་དོན་མཛོད་ལས། སྔོན་དང་ཕྱི་མཐའ་གཉིས་གཉིས་དང་། །བར་དུ་བརྒྱད་ཡོངས་རྫོགས་ལྡན་ལ། །ཞེས་འབྱུང་བ་སྟེ། རེ་ཞིག་ཚེ་འདི་དབུས་སུ་བྱས་པ་ལ་མཚོན་ན་རྒྱུ་ཚེ་སྔ་མའི་ཉོན་མོངས་མ་རིག་པ་དང་ལས་འདུ་བྱེད་གཉིས་ཀྱིས་འབྲས་བུ་ཚེ་འདིའི་རྣམ་ཤེས་དང་མིང་གཟུགས་དང་སྐྱེ་མཆེད་དྲུག་དང་རེག་པ་དང་ཚོར་བ་ལྔ་བསྐྱེད་པ་ཚར་གཅིག་དང་། ཡང་ཚེ་འདིའི་ཉོན་མོངས་སྲེད་ལེན་དང་ལས་སྲིད་པ་གསུམ་གྱིས་འབྲས་བུ་ཚེ་ཕྱི་མའི་སྐྱེ་བ་དང་རྒ་ཤི་གཉིས་བསྐྱེད་པ་ཚར་གཅིག་སྟེ། དེ་ལྟར་ན་སྔོན་དང་ཕྱི་མ་རྒྱུ་དང་འབྲས་བུ་འབའ་ཞིག་པ་གཉིས་གཉིས་ལ། འདིར་སྔར་གྱི་འབྲས་བུ་ལྔ་དང་ཕྱི་མའི་རྒྱུ་གསུམ་སྟེ་བརྒྱད་ཡིན་པར་བསྟན་ཏོ། །ཚུལ་འདི་སྒྲ་ཇི་ལྟ་བ་བཞིན་ཏུ་ནི་མི་འཐད་དེ། བཅོམ་ལྡན་འདས་ཀྱིས་དེ་དག་གི་ལས་མ་རིག་པ་ལས་སོག་བྱེད་དང་སྲེད་པ་གསོས་འདེབས་དང་། འདུ་བྱེད་སོག་པ་དང་སྲིད་པ་ལས་མཐུ་ཅན་གྱི་ཆ་ནས་བཤད་པའི་མཚན་ཉིད་མི་རུང་བ་དང་། མ་རིག་པས་བསླང་བའི་འདུ་བྱེད་ཙམ་དགྲ་བཅོམ་པ་ལའང་ཡོད་པས་དང་། ལས་མ་བསགས་པར་སྲེད་ལེན་ཙམ་གྱིས་བྱ་བར་མི་ནུས་པས་རྒྱུ་མ་འདྲེས་པར་མི་འཐད་པ་དང་། རྣམ་ཤེས་སོགས་ལྔ་དང་སྐྱེ་བ་དང་རྒ་ཤི་ཕན་ཚུན་མ་འདྲེས་པ་མི་འཐད་པ་དང་། རྒྱུ་འབྲས་དེ་དག་སྔ་ཕྱི་ལ་སོ་སོར་ངེས་པ་མི་འཐད་པའི་དངོས་ཀྱི་དོན་ལ་གནོད་པ་ཡོད་པའི་ཕྱིར་རོ། །འོན་ཀྱང་སྔ་ཕྱིའི་རྒྱུ་འབྲས་དག་ལའང་ཕན་ཚུན་ཁྱབ་པར་ཡོད་པ་ཡིན་ཏེ། སྔ་ཕྱིའི་རྒྱུ་འབྲས་མདོར་བསྡུས་པ། །བར་མའི་རྗེས་སུ་དཔག་པ་ལས། །ཞེས་འབྱུང་བ་ཡིན་ནོ། །དེ་ལྟར་ན་རྒྱུ་བསྡུས་ལ་འབྲས་བུ་རྒྱས་པ་དང་། རྒྱུ་རྒྱས་ལ་འབྲས་བུ་བསྡུས་པའི་རྒྱུ་འབྲས་ཀྱི་ཚུལ་གཉིས་སུ་བྱས་པས་ཚེ་འདིའི་རྒྱུ་འབྲས་གཉི་ག་རྒྱས་པའི་སྐབས་ཡིན་པས་འདིའི་རྒྱུ་འབྲས་སྔ་ཕྱིའི་རྒྱུ་འབྲས་ལ་དཔག་པས་ཡན་ལག་བཅུ་དྲུག་དང་སྔ་ཕྱིའི་རྒྱུ་འབྲས་བསྡུས་པ་འདི་ལ་སྦྱར་བས་བརྒྱད་དུའང་འགྱུར་མོད་ཀྱི། དེ་ལྟར་གསུངས་པའི་དགོངས་གཞི་ནི་ད་ལྟར་གྱི་རྒྱུ་འབྲས་རྣམས་མངོན་དུ་གྱུར་པ་དང་སོ་སོའི་བྱ་བ་བྱེད་པས་སྲེད་ལེན་སྲིད་པ་གསུམ་དང་། རྣམ་ཤེས་མིང་གཟུགས་སྐྱེ་མཆེད་རེག་པ་ཚོར་བ་ལྔ་རང་མིང་གིས་བརྗོད་ལ། འདས་པའི་རྒྱུ་འགགས་པ་དང་། ཕྱི་མའི་འབྲས་བུ་གསལ་བར་མ་གྲུབ་པས་མ་རིག་པ་དང་འདུ་བྱེད་ལས་དང་ཉོན་མོངས་ཀྱི་སྤྱི་མིང་ཙམ་དང་། སྐྱེ་བ་དང་འཇིག་པ་གཉིས་ཙམ་དུ་བཏགས་པ་ཡིན་ནོ། །དེ་ལྟ་ན་ཚེ་རེ་རེ་ལའང་ལྟོས་པས་སྔོན་དང་ཕྱི་མཐའ་བར་གསུམ་གསུམ་དུ་འགྱུར་བས་དེ་དག་རྒྱུ་འབྲས་ཀྱི་ཆོས་གསུམ་རིམ་དུ་བསྟན་པར་བལྟའོ། །འོན་ཀྱང་སློབ་དཔོན་ཐོགས་མེད་ཀྱིས་ཟག་བཅས་ཀྱི་ལས་འབྲས་མངལ་ནས་སྐྱེས་ནས་མྱང་བར་འགྱུར་བ་ཚེ་ཡོངས་སུ་རྫོགས་པ་ཞིག་གི་གཙོ་བོའི་རྒྱུ་འབྲས་ཚར་གཅིག་ཚེ་གཉིས་ལ་རྫོགས་པའི་དབང་དུ་བྱས་ནས་དྲུག་རྒྱུ་དང་དྲུག་འབྲས་བུ་ཡིན་པས་དེ་དག་གྲངས་ངེས་པར་བཤད་དེ། རྒྱུ་དྲུག་ཀྱང་འཕེན་བྱེད་རིང་བའི་རྒྱུ་དང་། འགྲུབ་བྱེད་ཉེ་བའི་རྒྱུ་གཉིས་ལས། དང་པོ་ནི། གང་ལ་བརྟེན་ནས་གང་གི་ཇི་ལྟར་འཕེན་པའི་ཚུལ་གསུམ་ཡིན་ཏེ། མ་རིག་པའི་དབང་གིས་འདུ་བྱེད་ཀྱིས་རྣམ་ཤེས་ལས་ཀྱི་བག་ཆགས་ཅན་དུ་འཕེན་པའི་ཕྱིར་རོ། །གཉིས་པ་ཡང་གང་ལ་བརྟེན་ནས་གང་གིས་ཇི་ལྟར་འགྲུབ་པ་གསུམ་ཡིན་ཏེ། ཚོར་བ་ལ་སྲེད་པའི་དབང་གིས་ཡུལ་དོན་དུ་གཉེར་བའི་ལེན་པ་ལས་མིང་གཟུགས་ཀྱི་མྱུ་གུ་བསྐྱེད་པའི་ནུས་པ་མཐུ་ལྡན་ནམ་ཐོགས་མེད་དུ་འགྲུབ་པའི་ཕྱིར་རོ། །འབྲས་བུ་དྲུག་ལའང་འཕངས་པ་རིང་བའི་འབྲས་བུ་དང་། འགྲུབ་པ་ཉེ་བའི་འབྲས་བུ་གཉིས་ལས། དང་པོ་ནི། སྔར་རྣམ་ཤེས་གང་གི་ནུས་པ་ཅན་དུ་འཕངས་པའི་མིང་གཟུགས་དང་སྐྱེ་མཆེད་དྲུག་དང་རེག་པ་དང་ཚོར་བ་བཞི་ཡིན་ཏེ། དེ་ཡང་ཐོག་མར་ཐོབ་པ་དང་། ཡོངས་སུ་རྫོགས་པའི་ལུས་གཉིས་དང་། གང་ལ་གང་གིས་སྤྱོད་པའི་ལོངས་སྤྱོད་གཉིས་ཡིན་པའི་ཕྱིར་རོ། །གཉིས་པ་ནི། སྐྱེ་བ་དང་རྒ་ཤི་གཉིས་ཡིན་ཏེ་གྲུབ་པ་དང་དེའི་རྒྱུན་འགྱུར་བ་དང་འཇིག་པ་ཡིན་པའི་ཕྱིར་རོ། །ཡང་བསྡུ་བ་དང་སློབ་དཔོན་ཀླུ་སྒྲུབ་དང་དབུས་མཐའི་ཊཱིཀྐ་ལས་རྣམ་ཤེས་འབྲས་བུའི་ཆ་མངལ་དུ་ཞུགས་པ་ལ་བྱས་ནས་རྒྱུ་ལྔ་འབྲས་བུ་བདུན་དུ་ཡང་བཤད་ལ། ཡང་ཡིད་ཀྱི་བསྡུ་བ་དང་དོན་གསང་གིས་རྒྱུ་བཅུ་འབྲས་བུ་གཉིས་སུ་བཅད་པ་ནི་མིང་གཟུགས་ལ་སོགས་པ་བཞི་ས་བོན་གྱི་ཆ་ལ་བྱས་ནས་འབྲས་བུ་མངོན་གྱུར་སྐྱེ་བ་དང་རྒ་ཤི་ཉིད་དུ་བསམས་པའོ། །ཡང་བྱེ་བྲག་རྣམ་པར་འབྱེད་པའི་ཆོས་ཀྱི་རྣམ་གྲངས་ཞེས་བྱ་བ་ལས་ཡན་ལག་བཅུ་གཉིས་པོ་འདི་དོན་བདུན་གྱིས་བསྡུས་པར་བཤད་དེ། གང་གིས་འཕེན་པ་མ་རིག་པ་དང་འདུ་བྱེད་དང་། ཇི་ལྟར་འཕེན་པ་རྣམ་ཤེས་ལས་ཀྱི་བག་ཆགས་ཅན་དང་། གང་འཕེན་པ་མིང་གཟུགས་ལ་སོགས་པ་བཞི་དང་། འཕངས་པ་དེ་གང་གིས་མངོན་པར་སྒྲུབ་པ་སྲེད་ལེན་གཉིས་དང་། ཇི་ལྟར་བསྒྲུབ་པ་སྲིད་པ་དང་། དེས་གང་མངོན་པར་གྲུབ་པ་སྐྱེ་བ་དང་། དེའི་ཉེས་དམིགས་རྒ་ཤི་ཡིན་པའོ། །དོན་དེ་ཉིད་སློབ་དཔོན་དབྱིག་གཉེན་གྱིས་བསྡུས་པ་ནི། གང་གིས་འཕེན་དང་ཇི་ལྟར་གང་། །དེ་སྒྲུབ་བྱེད་པའང་དེ་ལ་ཡང་། །ཉེས་དམིགས་གང་ཡིན་དེ་དག་རྣམས། །ཡན་ལག་བཅུ་གཉིས་རྣམས་ཀྱིས་བསྟན། །ཡན་ལག་གཉིས་དང་གཅིག་གིས་དང་། །ཡན་ལག་བཞི་དང་གཉིས་ཀྱིས་དང་། །གཅིག་གིས་གཅིག་གིས་གཅིག་གིས་བསྟན། །དོན་བདུན་དག་ཏུ་རབ་ཏུ་བསྟན། །བདེན་པ་ཇི་བཞིན་མི་ཤེས་ཕྱིར། །ལས་ཀྱིས་སེམས་ལ་བསྒོས་ཕྱིར་དང་། །ཡན་ལག་བཞི་ནི་རིམ་གྱིས་འཕེན། །དེ་ཡི་ས་བོན་ཡོངས་བརྟས་ཕྱིར། །འཕངས་པ་བཞིན་ཏུ་སྐྱེས་པ་ཡི། །ཚོར་བས་བསྐྱེད་པའི་སྲེད་པ་ལས། །ལེན་པ་འབྱུང་བས་དེ་ཡི་ལས། །བསྒོས་པ་མངོན་དུ་འགྲུབ་པ་ཡིན། །གྲུབ་པ་སྐྱེ་ཡིན་དེ་ལ་ཡང་། །རྒ་སོགས་ཉེས་པ་གང་གི་ཕྱིར། །བདེན་པ་མཐོང་ལ་འཕེན་པ་མེད། །སྲེད་དང་བྲལ་ལ་ཡང་འབྱུང་མེད། །ཅེས་པའི་ཚིགས་སུ་བཅད་པ་ལྔ་ཡིན་ཏེ། དེ་ཡང་བསྟན་བཤད་སྒྲུབ་པ་གསུམ་ཡིན་པ་ལས། བསྟན་པ་ནི་ཚིགས་བཅད་དང་པོའོ། །བཤད་པ་ལ་གཉིས་ལས། ཡན་ལག་གི་དབྱེ་བ་ནི་ཡན་ལག་གཉིས་དང་ཞེས་པའོ། །ཡན་ལག་ཏུ་འགྱུར་བའི་ཚུལ་ལ་འཕེན་པ་དང་སྒྲུབ་པ་དང་ཉེས་དམིགས་ཀྱི་ཡན་ལག་གསུམ་བདེན་པ་ཞེས་དང་། འཕངས་པ་ཞེས་དང་། དེ་ལ་ཞེས་པ་ཡིན་ལ། འཕེན་སྒྲུབ་དེ་དག་ཡིན་པའི་སྒྲུབ་བྱེད་ནི་བདེན་པ་ཞེས་པའི་རྩ་བ་གཉིས་ཏེ། བདེན་པ་མཐོང་བ་དང་དགྲ་བཅོམ་པ་དག་ལ་ཡང་སྲིད་ཀྱི་ལས་འཕེན་པ་དང་འཕངས་པ་སྒྱུར་བ་ལ་དབང་བྱེད་པའི་ཉོན་མོངས་མེད་པའི་ཕྱིར་རོ་ཞེས་བསམས་པའོ། །དེར་ཡང་འཕངས་པ་དེ་ཉིད་སྒྲུབ་བྱེད་ཀྱིས་སྲིད་པར་བསྒྱུར་བར་གསུངས་པས་རྒྱུ་འབྲས་ཚར་གཅིག་ཉིད་ཡིན་ནོ། །རྒྱུ་འབྲས་ཀྱི་རྣམ་གཞག་མི་འདྲ་བ་དེ་ཐམས་ཅད་ཀྱང་མ་རིག་པས་ཀུན་ནས་བསླངས་པའི་ལས་ཀྱི་བག་ཆགས་སྲེད་ལེན་གྱིས་གསོས་པས་སྲིད་པར་གྱུར་པ་ལས་མིང་གཟུགས་ལ་སོགས་པ་མངོན་གྱུར་གྲུབ་པ་ལ་སྐྱེ་བ་དང་རྒ་ཤི་བཏགས་པའི་རྒྱུ་འབྲས་ཚར་གཅིག་ཉིད་ཡིན་ནོ། །རྒྱུ་འབྲས་ཚར་གཅིག་པོ་དེ་ཡང་འདིར་སྐྱེས་ནས་མྱང་འགྱུར་གྱི་ལས་འབྲས་ལ་བརྩིས་པས་ཚེ་གཉིས་ཀྱིས་རྫོགས་པ་ཡིན་ནོ། །འོ་ན་ཚེ་འདིའི་རྣམ་ཤེས་སམ་སྲིད་པ་ལས་དངོས་སུ་བར་དོའི་སྐྱེ་བ་འགྲུབ་པ་མ་ཡིན་ནམ། དེར་ཡང་ལས་སོགས་པའི་རྒྱུ་འབྲས་རྣམས་ཇི་ལྟར་གཞག་ཅེ་ན། འདི་ལ་གང་དུ་སྐྱེ་བར་འགྱུར་བའི་ལུས་ཅན་ཡིན་པས་ཕྱི་མ་ཉིད་དུ་བརྩིའོ་ཞེས་ནི་མི་བྱ་སྟེ། དེ་རྨི་ལམ་ལྟར་མ་སྨིན་པ་ཡིན་པས་ཅིར་ཡང་མི་གཞག་ཅེས་གསུང་ངོ་། །འོ་ན་ཚེ་གཉིས་པོ་དེ་ཁམས་མི་གཅིག་པར་ཉིང་མཚམས་སྦྱོར་བའི་ཚེ་རྒྱུ་འབྲས་དེ་དག་ས་གང་དུ་གཏོགས་པར་རྩི་ཞེ་ན། མ་རིག་པ་ལས་གཞན་ཐམས་ཅད་གང་དུ་སྐྱེ་བར་འགྱུར་བའི་སར་གཏོགས་པ་མ་རིག་པ་ནི་ཁམས་གསུམ་དུ་ཉིང་མཚམས་སྦྱོར་བའི་ཚུལ་དགུ་ལས། འདོད་པར་སྐྱེ་བ་གསུམ་ནི་གང་ནས་སྐྱེ་ཡང་འབྲས་བུ་འདོད་པ་ཉིད་དང་ས་མཚུངས་ཏེ། གོང་མ་རྣམས་འོག་མའི་འདོད་ཆགས་དང་བྲལ་བས་འོག་མར་སྐྱེ་བའི་ལས་མི་བསོག་པའི་ཕྱིར་རོ། །འདོད་པ་ནས་གོང་མ་གཉིས་སུ་སྐྱེ་བའི་ཚེ་ཡང་འདོད་པའི་མ་རིག་པ་ཡིན་ཏེ་གོང་མ་མ་ཐོབ་པར་དེའི་ལས་བསོག་བྱེད་གོང་མའི་མ་རིག་པ་ཉིད་མེད་པའི་ཕྱིར་རོ། །ཁམས་གོང་མ་གཉིས་ཕན་ཚུན་དང་བསམ་གཏན་གཟུགས་མེད་ཉིད་ཀྱི་འོག་ཏུ་སྐྱེ་བའི་ཚེ་ཡང་འཕེན་པ་དང་ས་མི་མཚུངས་པར་བལྟའོ། །དེ་ལ་རྩོད་པ་སྤང་བ་ལ་གྲངས་ངེས་མི་རུང་བ་དང་། གོ་རིམ་མི་འཐད་པ་དང་། གཅིག་དང་ཐ་དད་དུ་མི་འཐད་པ་གསུམ་ལས། དང་པོ་ནི། གལ་ཏེ་མ་རིག་པ་ལ་རྒྱུ་མེད་ཅིང་རྒ་ཤི་ལ་འབྲས་བུ་མེད་ན་འཁོར་བ་ལ་ཐོག་མཐའ་ཅན་དུ་འགྱུར་ཞིང་། དེ་དག་ལ་རྒྱུ་འབྲས་ཡོད་ན་གྲངས་མང་བར་འགྱུར་བ་དང་། གཞན་ཡང་འཁོར་བའི་ཉེས་དམིགས་མྱ་ངན་ལ་སོགས་པ་ལྔ་དང་འདུས་བྱས་ཀྱི་མཚན་ཉིད་གནས་པའང་ཅིའི་ཕྱིར་མི་བསྒྲང་ཞེ་ན། མ་རིག་པའི་རང་ལྡོག་བདག་དང་དངོས་པོ་ཙམ་དུ་རྨོངས་པའི་རྒྱུ་ནི་ཐོག་མ་ནས་མེད་མ་མྱོང་བའི་རྨོངས་པའི་རིགས་རྒྱུན་སྔ་མ་ཉིད་ཡིན་པས་ལོགས་སུ་མ་བསྒྲངས་ཏེ། ཇི་སྐད་དུ། བདག་ཏུ་ལྟ་བ་བསྐྱེད་མི་དགོས། །གོམས་པ་ཐོག་མ་མེད་དུས་ཅན། །ཞེས་གསུངས་པ་ཡིན་ནོ། །གང་ཡང་མདོ་འགའ་ལས་མ་རིག་པའི་རྒྱུ་ཚུལ་བཞིན་མ་ཡིན་པར་གསུངས་པ་ནི་དེས་རྨོངས་པ་འཕེལ་བ་དང་ཁྱད་པར་སྐྱེད་པ་ལ་དགོངས་པ་ཡིན་གྱི། འདིར་ཡན་ལག་རྣམས་ཀྱི་རྒྱུ་འཆད་པ་ན་དེ་མ་ཡིན་ཏེ་མ་རིག་པས་འདུ་བྱེད་ལྟར་དེ་ལོག་པས་མ་རིག་པ་མི་ལྡོག་གི་མ་རིག་པ་ལོག་ན་དེ་ལྡོག་པའི་ཕྱིར་རོ་ཞེས་ཐོགས་མེད་མཆེད་ཀྱིས་བཤད་དོ། །ཡང་རྒ་ཤིའི་ལྡོག་པས་ཡང་སྲིད་མི་སྐྱེད་ཀྱང་ཚེ་འདིའི་ལས་སྲིད་པར་གྱུར་པས་སྐྱེ་བ་ལེན་པས་འཁོར་བ་ཆད་པར་མི་འགྱུར་ཏེ། ཇི་སྲིད་ཟག་བཅས་ཀྱི་ཤེས་པ་མ་ཟད་བར་དུ་ལས་འབྲས་ཆུ་གཉེར་བཞིན་རྒྱུན་ཆགས་སུ་འབྱུང་བའི་ཕྱིར་རོ། །ཡང་བདུན་ལས་གསུམ་འབྱུང་ཞེས་དང་། ཕན་ཚུན་གྱི་རྒྱུ་ཅན་དུ་གསུངས་པ་ནི་དེའི་རྗེས་སུ་ཡང་སྲིད་ཀྱི་མ་རིག་པ་འབྱུང་བ་ཙམ་ལ་དགོངས་པ་ཡིན་ཏེ། ཚོར་སོགས་དང་རྒ་ཤིའི་རང་ལྡོག་ནས་མ་རིག་པ་སྐྱེད་ན་འཕགས་པ་རྣམས་ལ་ཡང་ཧ་ཅང་ཐལ་བའི་ཕྱིར་དང་། དམིགས་ཡུལ་ཙམ་རྒྱུན་ཆད་ན་གཞན་རྣམས་ཀྱི་རྒྱུ་ཡང་གཞན་དུ་ཐལ་བའི་ཕྱིར་རོ། །དེས་ན་མ་རིག་པ་ནི་རྒྱུ་འབྲས་ཚར་གཅིག་གི་རྒྱུ་ཉིད་དང་རྒ་ཤི་འབྲས་བུ་ཉིད་ཡིན་པས། གཞུང་དག་ལས་བཅུ་གཉིས་ལ་རྒྱུ་དང་འབྲས་བུ་ཉིད་དུ་ངེས་པ་གཉིས་དང་། མ་ངེས་པ་བཅུ་བཤད་པ་ཡིན་ནོ། །མྱ་ངན་ལ་སོགས་པ་མ་ངེས་པ་དང་གནས་པ་སྐྱོ་བའི་རྒྱུ་མ་ཡིན་པས་མ་བཤད་དོ། །གཉིས་པ་ནི། གལ་ཏེ་དྲུག་ཚན་རེ་རེ་རྒྱུ་འབྲས་ཚར་གཅིག་གི་རྒྱུ་དང་འབྲས་བུ་ཡིན་པས་གྲངས་ངེས་པ་དེ་ལྟ་ན། མདོ་ལས་འབྱུང་བའི་གོ་རིམ་ངེས་པ་མི་རུང་སྟེ། རྒྱུ་འབྲས་ལན་གསུམ་དུ་འཁྲུངས་པར་འགྱུར་པའི་ཕྱིར་རོ་ཞེ་ན། དེ་ལྟ་མོད་ཀྱི་རྒྱུ་མ་རིག་པ་དང་འདུ་བྱེད་ཀྱི་རྗེས་སུ་སྲེད་སོགས་བསྟན་ན་དེའི་རྒྱུ་མེད་པར་འགྱུར་བས་འདུ་བྱེད་ཀྱིས་རྣམ་ཤེས་གང་གི་ནུས་པ་ཅན་དུ་འཕངས་པའི་མིང་གཟུགས་ལ་སོགས་པ་བཞི་བཤད་དེ་དེ་ཡང་ནུས་པའི་དུས་ན་རིམ་པ་མེད་ཀྱང་འབྲས་བུ་མངོན་གྱུར་གྱི་རིམ་པས་བསྟན་ཏོ། །སྐྱེ་བ་དང་རྒ་ཤི་ཡང་ནུས་པས་ཇི་སྟེ་མ་བསྟན་ཅེ་ན། དེ་གཉིས་བཏགས་ཡོད་ཡིན་པས་དང་། ཕྱིས་སྲེད་སོགས་བསྟན་ན་འབྲེལ་མེད་དུ་འགྱུར་བ་དང་། འཁོར་བའི་མཐའ་ཉེས་དམིགས་ཀྱིས་བསྡུ་བར་བྱ་བའི་ཕྱིར་དེ་གཉིས་ཕྱིས་མངོན་གྱུར་གྱི་ཆས་བསྟན་ཏོ། །གསུམ་པ་ནི། ཡང་ཅི་གྲངས་དང་གོ་རིམ་ངེས་པའི་བཅུ་གཉིས་པོ་དེ་དག་རྫས་གཅིག་གམ་ཐ་དད་པ་ཡིན། དང་པོ་ལྟར་ན་རྒྱུ་འབྲས་སུ་མི་རུང་ལ། གཉིས་པ་ལྟར་ན། མ་རིག་པ་དང་ལས་མེད་པའི་རྒྱུད་དུ་འགྱུར་རོ་ཞེ་ན། སེམས་ཀྱི་རྒྱུ་སེམས་ཉིད་ཡིན་པ་ལྟར་རྒྱུར་གྱུར་པ་དང་རྫས་ཐ་དད་ཀྱང་། སྤྱི་རིགས་ངོ་བོ་གཅིག་ལ་ལྡོག་པ་ཐ་དད་པས་སྐྱོན་གང་ཡང་མེད་དོ། །དེ་དག་གི་སྐྱེ་བ་ཉིང་མཚམས་སྦྱོར་བའི་དཔེ་ནི་ས་བོན་བཏབ་པ་ལས་ལོ་ཐོག་འབྱུང་བ་བཞིན་ཏེ། དེ་ལ་རྒྱུ་དྲུག་ནི་ལས་དང་སྲེད་དང་མ་རིག་རྣམས། །ཞིང་དང་རླན་དང་འདེབས་བྱེད་དེ། །ས་བོན་རྣམ་ཤེས་འདེབས་པར་བྱེད། །ཅེས་པའི་ཚུལ་གྱིས་ཞིང་འདེབས་པ་དང་། འབྲས་བུ་དྲུག་ནི། མིང་དང་གཟུགས་ཀྱི་མྱུ་གུ་ལ་སོགས་པ་སྐྱེ་བ་དང་འགྱུར་བ་དང་བསྲུང་བ་བཞིན་ནོ། །ཡང་དེ་ཉིད་སྲིད་པ་འཕོ་བའི་མདོ་ལས་དཔེ་བརྒྱད་ཀྱིས་བསྟན་པ་སློབ་དཔོན་ཀླུ་སྒྲུབ་ཀྱིས་ཚིགས་སུ་བཅད་པ། ཁ་ཏོན་མར་མེ་མེ་ལོང་རྒྱ། །མེ་ཤེལ་ས་བོན་སྐྱུར་དང་སྒྲས། །ཕུང་པོ་ཉིང་མཚམས་སྦྱོར་བ་དང་། །མི་འཕོ་བར་ཡང་མཁས་རྟོགས་བྱ། །ཞེས་པའི་དོན་ནི་སྤྱི་དང་ཆོས་མཐུན་དང་། སོ་སོའི་ཆོས་མཐུན་དང་། རྩོད་སྤོང་དུ་བསྟན་པ་གསུམ་གྱིས་ཤེས་པར་བྱ་བ་ལས། དང་པོ་ནི། དཔེ་འདི་དག་ཐམས་ཅད་ཀྱང་ཚེ་འདི་ལས་ཕྱི་མ་འབྱུང་བ་ཙམ་གྱི་དཔེས་ཏེ་བླ་མ་དང་སློབ་མའི་རྒྱུ་རྐྱེན་ཚང་བ་ལས་ཁ་ཏོན་དང་། སྡོང་བུ་དང་མེ་ལས་མར་མེ་དང་། བཞིན་དང་མེ་ལོང་ལས་གཟུགས་བརྙན་དང་། རྒྱ་དང་འཇིམ་པ་ལས་འབུར་དང་། ཤེལ་དང་འོད་དང་རྩྭ་ལས་མེ་དང་། ས་དང་ས་བོན་ལས་མྱུ་གུ་དང་། ཆང་འཐུངས་པ་དང་སྐྱུར་རྗོད་པ་ལས་འགྲམ་ཆུ་དང་། སྒྲ་དང་བྲག་ལས་བྲག་ཆ་འབྱུང་བའི་ཚུལ་གྱིས་རྒྱུ་རྐྱེན་ཚོགས་པ་ལས་འབྱུང་བ་དང་། རྒྱུ་མི་འཕོ་བ་དང་འབྲས་བུ་མ་ཆད་པར་འབྱུང་བ་ལྟར་འདིར་ཡང་ལས་དང་ཉོན་མོངས་པའི་རྒྱུ་རྐྱེན་ཚོགས་པ་ལས་ཚེ་ཕྱི་མའི་ཕུང་པོ་འབྱུང་བ་ཡིན་ནོ། །གཉིས་པ་ནི། འབྱུང་བའི་ཁྱད་པར་གྱི་དཔེས་ཏེ་བླ་མས་སློབ་མ་ལ་ཁ་ཏོན་ལྟར་འདི་དང་ཕྱི་མ་རྣམ་ཤེས་མཚམས་སྦྱོར་བའོ། །མར་མེ་སྔ་མ་ཡོད་ན་ཕྱི་མ་འབྱུང་བ་ལྟར་འདིའི་རྒྱུ་རྟག་པ་མི་འཕོ་བ་དང་། ཕྱི་མ་རྒྱུ་མེད་ལས་མ་བྱུང་བའོ། །མེ་ལོང་གིས་ཚེ་འདི་ཡོད་པས་ཕ་རོལ་ཡོད་ཅིང་འཕོ་བ་ཡང་མ་ཡིན་པའོ། །རྒྱས་ལས་དང་མཐུན་པའི་སྐྱེ་བ་ལེན་པའོ། །མེ་ཤེལ་གྱིས་རྒྱུ་འབྲས་རིགས་མི་ཉམས་པ་འབྱུང་བའོ། །ས་བོན་གྱིས་ཚེ་འདི་འགགས་ནས་མེད་པར་མི་འགྱུར་བའོ། །སྐྱུར་གྱིས་སྔོན་མྱོང་བའི་ལས་ཀྱི་སྐྱེ་བ་ལེན་པའོ། །བྲག་ཆས་མཐུན་རྐྱེན་ཚོགས་ཤིང་འགལ་རྐྱེན་མེད་ན་འབྱུང་བ་སྟེ་གཅིག་དང་ཐ་དད་མ་ཡིན་པའོ། །གསུམ་པ་ནི། དཔེ་སྔ་མ་སྔ་མའི་དོན་ལ་འཁྲུལ་པ་སེལ་བའི་དཔེས་ཏེ་འདིར་མང་གིས་དོགས་པས་མ་བྲིས་སོ། །ཡང་སཱ་ལུ་ལྗང་པ་ལས། མིག་གི་རྣམ་ཤེས་དང་། གཟུགས་བརྙན་དང་། ཟླ་བ་དང་། མེའི་དཔེ་བཞི་གསུངས་པ་ནི་སློབ་དཔོན་ཀ་མ་ལ་ཤཱི་ལས་རིམ་པ་བཞིན་མཐོང་བའི་ཆོས་དང་། སྐྱེས་ནས་དང་། ལན་གྲངས་གཞན་ལ་མྱོང་བ་དང་། མྱོང་བར་མ་ངེས་པའི་ལས་བཞིས་འབྲས་བུ་འབྱིན་པའི་དཔེ་ཡིན་ཏེ། ད་ལྟར་དང་ཉེ་བར་དང་རིངས་པར་འབྱུང་བ་དང་རྐྱེན་ལ་ལྟོས་པས་འབྱུང་བར་མ་ངེས་པའི་ཕྱིར་ཞེས་བཤད་དོ། །དེ་ལྟར་ན་མ་དག་པའི་རྟེན་འབྲེལ་ནི་ཀུན་ནས་ཉོན་མོངས་པ་གསུམ་དང་། བདེན་པ་གཉིས་ཀྱིས་བསྡུས་པ་ལས་དང་ཉོན་མོངས་པའི་རྒྱུ་རྐྱེན་དྲུག་ལས་སྐྱེ་བ་རྒ་ཤིའི་འབྲས་བུ་དྲུག་འབྱུང་བས། རྐྱེན་རྣམས་ཚོགས་ན་སྡུག་བསྔལ་འཁྲུལ་འཁོར་རབ་ཏུ་འབྱུང་། །མ་རིག་འཁྲུལ་འཁོར་དེ་ལ་ཟད་མེད་འཕེལ་བའང་མེད། །ཅེས་གསུངས་པ་ཡིན་ནོ། །བྱེ་བྲག་ཏུ་ལས་འབྲས་ལ་རྨོངས་པའི་མ་རིག་པ་དང་། མི་དགེ་བའི་འདུ་བྱེད་ལ་སོགས་པའི་རྒྱུ་དྲུག་གིས་ངན་སོང་གི་མིང་དང་གཟུགས་ལ་སོགས་པའི་འབྲས་བུ་དྲུག་སྐྱེད་པར་ཡང་བལྟའོ། །གཉིས་པ་དག་པའི་རྟེན་འབྲེལ་ནི། ཟག་པ་ཟད་པའི་དགྲ་བཅོམ་པ་དང་། རང་སངས་རྒྱས་དང་། དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་སྐྱེ་བ་ལེན་པའི་ཚུལ་ཏེ་དེ་དག་ལ་སྔ་མ་རྣམས་ཉིད་མེད་ཀྱང་རྐྱེན་མ་རིག་པའི་བག་ཆགས་ཀྱིས་དང་། སྨོན་ལམ་དང་། རྒྱུ་ཟག་པ་མེད་པའི་ལས་དང་། སྐྱེ་བ་ཡིད་ཀྱི་རང་བཞིན་གྱི་ལུས་ལེན་པ་དང་། འཇིག་པ་བསམ་གྱིས་མི་ཁྱབ་པར་འགྱུར་བའི་འཆི་འཕོ་བ་བཞི་ཡོད་པར་བཤད་དེ། དོན་འདི་ནི་དཔལ་ཕྲེང་སེང་གེའི་ང་རོའི་མདོ་དང་ལང་ཀར་གཤེགས་པ་དང་བློ་གྲོས་རྒྱ་མཚོའི་མདོ་ལས་ཤེས་པར་བྱའོ། །དེ་ལྟར་ན་ལུགས་སུ་འབྱུང་བ་ནི་ངན་སོང་དང་། འཁོར་བ་དང་། དག་པའི་རྟེན་འབྲེལ་གསུམ་ཡིན་ནོ། །གསུམ་པ་དེ་དག་ལུགས་ལས་ཟློག་པའི་ཐབས་ནི། རྟེན་གྱི་གང་ཟག་སྐྱེས་བུ་གསུམ་གྱི་རིགས་དང་ལྡན་པ་དག་གིས་དགེ་བའི་བཤེས་གཉེན་བཟང་པོ་ལ་བསྟེན་ཏེ་ཐོས་བྱའི་ལུས་ཇི་ལྟ་བ་ཐོས་པ་སྔོན་དུ་འགྲོ་བས་སྐྱབས་འགྲོ་བྱས་ནས་རང་རང་གི་དོན་བསྒྲུབ་པའི་བསམ་པས་ལུགས་འབྱུང་གསུམ་གྱི་ཐོག་མའི་རྒྱུ་ལས་འབྲས་ལ་རྨོངས་པའི་མ་རིག་པ་དང་། དེ་ཁོ་ན་ལ་རྨོངས་པའི་མ་རིག་པ་དང་། མཐར་བག་ཆགས་ཀྱི་སའི་མ་རིག་པ་ཡས་སྤང་བ་ལ་བརྩོན་པར་བྱ་བ་ཡིན་ཏེ། དེ་སྤངས་པ་དང་ཡོན་ཏན་མཐའ་དག་རྫོགས་པའི་སངས་རྒྱས་ཐོབ་པ་ཡིན་ནོ། །གཉིས་པ་ཟབ་པའི་ཁྱད་པར་ལ་ལྔ་སྟེ། རྒྱུ་མ་འགགས་པར་འབྲས་བུ་མི་འབྱུང་བས་རྟག་པ་མ་ཡིན་པ་དང་། རྒྱུ་འགགས་པ་དང་བར་མ་ཆད་པར་འབྲས་བུ་འབྱུང་བས་ཆད་པ་མ་ཡིན་པ་དང་། འགྲོ་བ་རིགས་མི་འདྲ་བ་གཞན་དང་གཞན་འབྱུང་བས་འཕོ་བ་མ་ཡིན་པ་དང་། རྒྱུ་ཆུང་ངུ་ལས་འབྲས་བུ་ཆེན་པོ་འབྱུང་བས་མཉམ་པར་མ་ཡིན་པ་དང་། ལས་དགེ་མི་དགེ་ལས་འབྲས་བུ་བདེ་སྡུག་མ་འཆོལ་བར་འབྱུང་བས་དེ་དང་འདྲ་བའི་རྒྱུད་དུའོ། །ཞེས་གང་གསུངས་པ་སྟེ་དེ་དག་རྟོགས་པར་དཀའ་བའི་ཕྱིར་རོ། །གསུམ་པ་རྟེན་འབྲེལ་རྟོགས་པའི་ཆེ་བ་ནི། མདོ་བསྟན་བཅོས་ལས་མང་དུ་གསུངས་ཀྱང་བསྡུ་ན་གསུམ་ཡིན་ཏེ། དེ་ལ་ཐམས་ཅད་རུང་བ་དང་། རྒྱུ་འབྲས་མ་འཆོལ་ཞིང་མི་སླུ་བའི་སྒོ་ནས་བསྟན་པ་ལ་ཡིད་ཆེས་ཤིང་སྟོན་པ་ལ་དད་པ་ཐོབ་པ་དང་། དངོས་པོ་རྣམས་ཐ་སྙད་དུ་བརྟེན་ནས་འབྱུང་བ་དང་། དེའི་རང་བཞིན་སྐྱེ་བ་མེད་པར་རྟོགས་པས་རྟག་ཆད་དང་གཅིག་ཏུ་ཡོད་མེད་ཀྱི་མཐའ་གཉིས་སྤངས་པས་ཀུན་རྫོབ་དང་དོན་དམ་པའི་བདེན་པ་ལ་འཇུག་པ་དང་། ལུགས་འབྱུང་གི་རྒྱུ་དང་དེ་ཟློག་པའི་ཐབས་ཤེས་པས་རྒྱུ་མ་རིག་པ་གསུམ་སྤོང་ཞིང་རྗེས་སུ་མཐུན་པའི་གཉེན་པོ་བསྒྲུབས་པས་སྐྱེས་བུ་གསུམ་གྱི་དོན་གྲུབ་པའོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། སྲིད་པའི་ཡན་ལག་བཅུ་གཉིས་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་དྲུག་པའི་རྣམ་པར་བཤད་པའོ།།  །།ལྟ་བ་བརྟག་པ་ལ་ཡང་གསུམ་ལས། དང་པོ་འབྲེལ་དགོད་པ་ལ་ཟབ་མོ་མདོའི་འབྲེལ་ནི། སཱ་ལུ་ལྗང་པ་ལས། གང་གིས་དེ་ལྟ་བུའི་རྟེན་ཅིང་འབྲེལ་བར་འབྱུང་བ་ཇི་ལྟ་བ་བཞིན་ཡང་དག་པར་མཐོང་བ་དེ་ནི་སྔོན་དང་ཕྱི་མའི་མཐའ་དང་ད་ལྟར་ལ་རྟེན་པར་མི་བྱེད་དོ་ཞེས་གང་གསུངས་ན། དེ་ལ་སྔོན་དང་ཕྱི་མའི་མཐའ་ལ་བརྟེན་པ་ནི་གང་ཞིག་ཡིན་ཞིང་དེ་དེ་ལ་ཇི་ལྟར་རྟེན་པར་མི་བྱེད་པ་ཡིན་ཞེ་ན། དེའི་ལན་བསྟན་པར་བྱ་བའི་ཕྱིར་དང་། རབ་ཏུ་བྱེད་པའི་འབྲེལ་ནི། དེ་ལྟར་ཁྱད་པར་གྱི་ཆོས་དོན་དམ་པར་སྤྲོས་པ་མཐའ་དག་གིས་སྟོང་པ་དང་། ཀུན་རྫོབ་ཏུ་རྟེན་ཅིང་འབྲེལ་པར་འབྱུང་བ་ཇི་ལྟར་གནས་པ་བཞིན་བསྟན་ནས་དེ་རྟོགས་པའི་འབྲས་བུ་ལྟ་བ་ཐམས་ཅད་སྤངས་པའི་སྒོ་ནས་མི་གནས་པའི་མྱང་འདས་ཐོབ་པ་ཡིན་ནོ་ཞེས་བསྟན་པའི་ཕྱིར་རབ་ཏུ་བྱེད་པ་འདི་བཀོད་པའོ། །གཞུང་གི་དོན་ལ་གཉིས་ཏེ། དགག་བྱ་སྔོན་དང་ཕྱི་མའི་མཐའ་ལ་བརྟེན་པའི་ལྟ་བ་བཅུ་དྲུག་ངོས་གཟུང་བ་དང་། རྟེན་འབྲེལ་རྟོགས་པའི་གང་ཟག་དེ་ལ་མི་གནས་པར་བསྒྲུབ་པའོ། །དང་པོ་ནི། བདག་འདས་པའི་དུས་སུ་བྱུང་མ་བྱུང་དེ་གཉི་ག་གཉི་ག་མ་ཡིན་ཞེས་ལྟ་བ་བཞི་དང་། འཇིག་རྟེན་བདག་དང་ཕུང་པོ་གཉི་ག་རྟག་པ་དང་སོགས་པ་མི་རྟག་པ་དང་དེ་གཉི་ག་དང་གཉི་ག་མ་ཡིན་པར་ལྟ་བ་གསུམ་སྟེ། ལྟ་བ་བཞི་ཚན་གཉིས་པོ་གང་ཡིན་པ་དེ་དག་ནི་རིམ་པ་ལྟར་བདག་ཁོ་ན་དང་བདག་དང་ཕུང་པོ་གཉི་ག་ལ་དམིགས་ནས་རྣམ་པ་སྔོན་བྱུང་མ་བྱུང་གཉི་ག་གཉི་ག་མ་ཡིན་པར་ལྟ་བ་ཡིན་པས་སྔོན་གྱི་མཐའ་ལ་བརྟེན་པ་ཡིན་ནོ། །ཡང་བདག་མ་འོངས་པའི་དུས་གཞན་དུ་འབྱུང་བར་འགྱུར་པ་དང་མི་འབྱུང་བ་དང་དེ་གཉི་ག་དང་གཉི་ག་མ་ཡིན་པར་ལྟ་བ་བཞི་དང་། འཇིག་རྟེན་བདག་དང་ཕུང་པོ་མཐའ་དང་ལྡན་པ་དང་སོགས་པ་མི་ལྡན་པ་དང་དེ་གཉི་ག་དང་གཉི་ག་མ་ཡིན་པར་ལྟ་བ་སྟེ་ལྟ་བ་བཞི་ཚན་གཉིས་པོ་གང་ཡིན་པ་དེ་དག་ནི་རིམ་པ་ལྟར་བདག་ཁོ་ན་དང་བདག་དང་ཕུང་པོ་གཉི་ག་ལ་དམིགས་ནས་རྣམ་པ་ཕྱི་མའི་དུས་སུ་མི་འབྱུང་བ་དང་འབྱུང་བ་དང་དེ་གཉིས་དང་གཉི་ག་མ་ཡིན་པར་ལྟ་བ་ཡིན་པས་ཕྱི་མའི་མཐའ་ལ་བརྟེན་པ་ཡིན་ནོ། །གཉིས་པ་ལ་ཀུན་རྫོབ་ཏུ་རྟེན་འབྱུང་ཁས་བླངས་ཀྱང་ལྟ་བ་དེ་དག་ལ་མི་གནས་པར་བསྒྲུབ་པ་དང་། ཡང་དག་པར་བླང་བྱ་ལེན་པ་པོ་ལ་སོགས་པ་གཏན་མ་གྲུབ་པས་མི་གནས་པར་བསྒྲུབ་པ་གཉིས་ལས། དང་པོ་ལ་གཉིས་ཏེ། བདག་ལ་བརྟེན་པའི་ལྟ་བ་དང་། སྤྱི་ལ་བརྟེན་པའི་ལྟ་བ་དགག་པའོ། །དང་པོ་ལ་བྱུང་སོགས་མུ་བཞིར་ལྟ་བ་དགག་པ་དང་། དེས་འབྱུང་སོགས་མུ་བཞི་ཡང་ཁེགས་པ་གཉིས་ལས། རེ་ཞིག་བདག་འདས་དུས་སུ་བྱུང་བ་དགག་པ་ལ་འཐད་པ་དགོད་པ་དང་། དེ་བསྒྲུབ་པ་གཉིས་ལས། དང་པོ་ནི། བདག་འདས་པའི་དུས་ན་བྱུང་བར་གྱུར་ཏོ་ཞེས་བྱ་བ་དེ་ནི་མི་འཐད་དོ། །འདི་ལྟར་སྔོན་ཚེ་རྣམས་སུ་གང་བྱུང་བའི་དམྱལ་བའི་བདག་དེ་ཉིད་ད་ལྟར་གྱི་མིའི་བདག་འདི་ནི་མ་ཡིན་པའི་ཕྱིར་རོ་ཞེས་པའོ། །འོ་ན་ང་ཉིད་དེའི་ཚེ་འཁོར་ལོ་སྒྱུར་བའི་རྒྱལ་པོ་མང་པོས་བཀུར་བར་གྱུར་ཏོ་ཞེས་གསུངས་པ་ཡང་གཞན་ཡིན་པ་འགོག་པ་ཡིན་གྱི་གཅིག་ཏུ་བསྒྲུབ་པ་མ་ཡིན་པས་མི་གནོད་དེ་དེ་གཞན་ནི་མ་ཡིན་ནོ་ཞེས་འདོན་པའི་ཕྱིར་རོ། །གཉིས་པ་ནི། དེ་མ་གྲུབ་སྟེ་སྔོན་གྱི་བདག་དེ་ཉིད་ད་ལྟར་གྱི་མིའི་བདག་ཏུ་འགྱུར་རོ་སྙམ་ན་དེ་ལྟ་ན་སྔོན་དམྱལ་བའི་དང་ད་ལྟ་མིའི་བླང་བྱ་ཕུང་པོ་ཡང་ཐ་དད་མེད་པར་ཐལ་བ་ལས་ཉེ་བར་ལེན་པ་དེ་གཉིས་རྒྱུ་དང་དུས་དང་རྣམ་པ་ཐ་དད་པར་ངོ་བོ་ཐ་དད་དུ་འགྱུར་དགོས་པས་ན་དེ་གཉིས་ལེན་པ་པོའི་བདག་གཅིག་ཏུ་མི་འཐད་དོ། །གལ་ཏེ་ཉེར་ལེན་སྔ་ཕྱི་ཐ་དད་ཀྱང་དེ་ལེན་པ་པོའི་བདག་གཅིག་ཡིན་པ་ཅི་འགལ་ཞེ་ན། ཉེར་ལེན་ལས་ཐ་དད་པའི་བདག་ཡོད་ན་དེ་ལྟར་འགྱུར་བ་ཞིག་ན་ཉེ་བར་ལེན་པ་མ་གཏོགས་པར་ཁྱོད་ཀྱི་བདག་ནི་གང་ཞིག་ཡིན་ཏེ། གལ་ཏེ་དེ་ལས་ཐ་དད་ན་དེ་ལ་མི་ལྟོས་པར་འགྱུར་བས་བདག་ཏུ་གདགས་པ་རྒྱུ་མེད་དུ་འགྱུར་བ་དང་། གཞན་ཡང་འོག་གི་བདག་ནི་ཉེ་བར་ལེན་པ་ལས་གཞན་དུའང་འཐད་པ་ཉིད་མ་ཡིན་ཏེ། གལ་ཏེ་གཞན་ཡིན་ན་བལྟར་རུང་ཡིན་པས་བུམ་སྣམ་ལྟར་ཉེ་བར་ལེན་པའི་ཕུང་པོ་མེད་པར་ལོགས་སུ་གཟུང་དུ་ཡོད་པར་རིགས་ན་དེ་ལྟར་གཟུང་དུ་མེད་པའི་ཕྱིར་ཉེར་ལེན་ལས་ཐ་དད་དུ་མེད་པས་ཉེར་ལེན་སྔ་ཕྱི་དུ་མའི་བདག་གཅིག་ཏུ་མི་རུང་ངོ་། །ཞར་ལས་འཕྲོས་པ་གལ་ཏེ་ཉེ་བར་ལེན་པ་མ་གཏོགས་པའི་བདག་ཡོད་པ་མ་ཡིན་ནོ་ཞེས་བྱས་པའི་ཚེ་རང་གི་སྡེ་པ་ཁ་ཅིག་ཉེ་བར་ལེན་པ་ཉིད་བདག་ཡིན་ནོ་ཞེ་ན། དེ་ལ་ཁྱོད་འདོད་པའི་བདག་གི་མཚན་ཉིད་ནི་མེད་པ་ཉིད་ཡིན་ཏེ་ཕུང་པོ་དེ་དག་བདག་གི་ཁྱབ་བྱེད་རྟག་པ་གཅིག་པུ་དང་འགལ་བ་འབྱུང་བ་དང་འཇིག་པའི་བདག་ཉིད་ཡིན་པའི་ཕྱིར་རོ། །དེས་ན་ཉེ་བར་ལེན་པ་ཉིད་བདག་མ་ཡིན་ནོ་ཞེས་སྦྱར་རོ། །དེ་གཞན་ཡང་ཉེ་བར་བླངས་པ་ཇི་ལྟ་བུར་ཉེ་བར་ལེན་པོ་ཡིན་པར་འགྱུར་ཏེ་བླང་བྱ་ལེན་པོ་གཅིག་ཡིན་ན་སྤྱིར་ལས་དང་བྱེད་པོ་གཅིག་ཏུ་འགྱུར་བས་རང་ལ་རང་གིས་བྱ་བ་འགལ་བ་དང་། གཅད་བྱ་དང་གཅོད་པ་པོ་ལ་སོགས་པའང་གཅིག་ཏུ་འགྱུར་བས་ཧ་ཅང་ཐལ་བའི་ཕྱིར་རོ། །དོན་བསྡུ་བ་ནི། དེ་ལྟར་ན་ཐ་དད་དུ་དམིགས་པར་དང་རྒྱུ་མེད་དུ་འགྱུར་བས་བདག་ཉེར་ལེན་ལས་གཞན་མ་ཡིན་ཞིང་། མི་རྟག་པ་དང་དུ་མ་དང་ལས་དང་བྱེད་པོ་གཅིག་ཏུ་འགྱུར་བས་བདག་དེ་ནི་ཉེར་ལེན་ཉིད་ཀྱང་མིན་ལ། དེ་ལ་མ་ལྟོས་པར་མ་དམིགས་པས་བདག་ནི་ཉེ་བར་ལེན་པ་ལ་ལྟོས་པ་ཡེ་མེད་པའང་མིན་ནོ། །འོ་ན་མོ་གཤམ་གྱི་བུ་ལྟར་གཏན་མེད་ལ་རག་གོ་སྙམ་ན། ཀུན་རྫོབ་ཏུ་ཕུང་པོ་ལ་བརྟེན་ནས་འདོགས་པས་མེད་པ་ཉིད་དུའང་དེ་མ་ངེས་ཞེས་པའོ། །གཉིས་པ་མ་བྱུང་བ་དགག་པ་ལ་ཡང་འཐད་པ་དགོད་པ་དང་། དེ་བསྒྲུབ་པ་གཉིས་ལས། དང་པོ་ནི། བདག་འདས་པའི་དུས་ན་མ་ཕྱུང་ཞེས་བྱ་བ་དེ་ཡང་མི་འཐད་དེ། འདི་ལྟར་སྔོན་ཚེ་རྣམས་སུ་གང་བྱུང་བ་དམྱལ་བའི་བདག་དེ་ལས་ད་ལྟར་གྱི་མིའི་བདག་འདི་ངོ་བོ་གཞན་མ་ཡིན་པའི་ཕྱིར་རོ། །གཉིས་པ་ནི། དེ་མ་གྲུབ་སྟེ་གལ་ཏེ་ད་ལྟར་གྱི་མི་བདག་འདི་ནི་སྔར་གྱི་དམྱལ་བ་དག་ལས་གཞན་དུ་གྱུར་ན་བུམ་སྣམ་ལྟར་ཕན་ཚུན་ལྟོས་པ་དོན་མེད་པས་སྔར་གྱི་བདག་དེ་མེད་པར་ཡང་འབྱུང་བར་འགྱུར། བུམ་པ་སྐྱེས་པས་སྣམ་བུ་མི་འཇིག་པ་ལྟར་འདིའི་མིའི་བདག་སྐྱེས་ཀྱང་སྔར་གྱི་དམྱལ་བའི་བདག་དེ་ནི་སྔ་མ་དེ་ཁོ་ན་བཞིན་ཏུ་གནས་པར་འགྱུར་ཞིང་བུམ་པ་མ་འགགས་པར་སྣམ་བུ་འབྱུང་བ་ལྟར་སྔ་མ་དེར་མ་ཤི་བར་ཡང་འདིར་སྐྱེ་བར་འགྱུར་རོ། །གཞན་ཡང་བདག་སྔ་ཕྱི་དེ་གཉིས་གཞན་ཡིན་ན་འདིའི་མིའི་བདག་གི་དུས་ན་སྔར་གྱི་དམྱལ་བའི་བདག་ཆད་པར་འགྱུར་བ་དང་། དེ་ལྟར་འདོད་ན་ལས་འཕེན་པའི་དུས་ན་རྣམ་སྨིན་གྱི་འབྲས་བུ་མེད་ཅིང་། འབྲས་བུ་མྱོང་བའི་དུས་ན་བྱེད་པ་པོའི་བདག་ཆད་ནས་མེད་པས་དེས་བྱས་པའི་ལས་རྣམས་ཆུད་ཟ་བར་འགྱུར་བ་དང་། བདག་སྔ་མས་དགེ་མི་དགེའི་ལས་བྱས་པའི་འབྲས་བུ་བདེ་སྡུག་ཕྱི་མས་མྱོང་བར་འདོད་ན་གཞན་གྱིས་བྱས་པའི་ལས་རྣམས་ཀྱི་འབྲས་བུ་ནི་གཞན་གྱིས་སོ་སོར་མྱོང་བར་འགྱུར་བ་དང་། དེ་ཡང་འདོད་ན་དེ་ལ་སོགས་པ་ལས་བྱེད་པ་པོས་འབྲས་བུ་མ་མྱོང་བས་བྱས་པ་ཆུད་ཟོས་པ་དང་མྱོང་བ་པོས་ལས་མ་བྱས་པས་མཚམས་མེད་ལ་སོགས་པའི་མ་བྱས་པའི་འབྲས་བུ་དང་ཕྲད་པའི་འཇིག་པར་ཐལ་བར་འགྱུར་རོ། །གལ་ཏེ་བདག་སྔ་ཕྱི་རྫས་ཐ་དད་ཀྱང་རྒྱུན་གཅིག་པས་ཉེས་པ་དེ་དག་ཏུ་མི་འགྱུར་རོ་སྙམ་ན། རྫས་ལས་ངོ་བོ་ཐ་དད་པའི་རྒྱུན་མེད་པས་དེ་ཉིད་མི་འཐད་པར་སྔར་བཤད་ཟིན་ཏོ། །གཞན་ཡང་འདི་སྔོན་གྱི་བདག་ལས་གཞན་ཡིན་ན་སྔོན་མེད་པ་འདིར་སྐྱེ་བར་འགྱུར་ན་བདག་སྔོན་མ་བྱུང་བ་ལས་འདིར་འབྱུང་བ་མིན་ཏེ། གལ་ཏེ་འབྱུང་ན་འདི་ལ་སྐྱོན་དུ་ཐལ་བར་འགྱུར་རོ། །ཇི་ལྟར་ཞེ་ན། བདག་ནི་གསར་དུ་བྱས་པར་འགྱུར་བ་དང་། འདོད་ན་བྱེད་པ་པོའི་བདག་སྔ་མ་སྔོན་དུ་མ་སོང་བས་འདིར་འབྱུང་བ་རྒྱུ་མེད་ཅན་དུའང་འགྱུར་ན་མོ་གཤམ་གྱི་བུ་ལྟར་རྒྱུ་མེད་པར་འབྱུང་བ་རིགས་པའང་མ་ཡིན་པས་བདག་སྔར་མ་བྱུང་བར་ཁས་བླང་བར་མི་བྱའོ་ཞེས་པའོ། །གསུམ་པ་དོན་བསྡུ་བའི་ཚུལ་གྱིས་གཉི་ག་དང་གཉི་ག་མ་ཡིན་པ་དགག་པ་ནི། དེ་ལྟར་བདག་བྱུང་བདག་མ་བྱུང་། །གཉི་ག་དང་གཉི་ག་མ་ཡིན་པར། འདས་པ་ལ་ལྟ་བ་གང་ཡིན་པ། དེ་ནི་འཐད་པ་མ་ཡིན་ཏེ། སོ་སོར་མི་སྲིད་པ་ལ་གཉི་ག་མི་རུང་བའི་ཕྱིར་དང་། དགག་བྱ་མ་གྲུབ་པས་གཉི་ག་མ་ཡིན་པ་ཡང་མི་རུང་བའི་ཕྱིར་རོ་སྙམ་དུ་དགོངས་པའོ། །གཉིས་པ་དེས་འབྱུང་སོགས་མུ་བཞི་ཡང་ཁེགས་པ་ནི། ཡང་བདག་མ་འོངས་པའི་དུས་གཞན་དུ་འབྱུང་བར་འགྱུར་བ་དང་འབྱུང་བར་མི་འགྱུར་བ་དང་དེ་གཉི་ག་དང་གཉི་ག་མ་ཡིན་ཞེས་བྱ་བར་ལྟ་བ་གང་ཡིན་པ་དེ་དག་དགག་པ་ནི་བདག་འདས་པའི་དུས་སུ་བྱུང་སོགས་དགག་པ་དང་མཚུངས་པ་ཡིན་ཏེ། མ་འོངས་དུས་ན་འབྱུང་འགྱུར་ཞེས། །བྱ་བ་དེ་ནི་མི་འཐད་དོ། །མ་འོངས་རྣམས་སུ་གང་འབྱུང་པ། །དེ་ཉིད་འདི་ནི་མ་ཡིན་ནོ། །ཞེས་པ་ལ་སོགས་པ་ཐམས་ཅད་མཚུངས་པར་སྦྱར་བར་བྱའོ། །ཕྱི་ལ་བརྟེན་པའི་ལྟ་བ་དགག་པ་ལ་རྟག་སོགས་མུ་བཞིར་ལྟ་བ་དགག་པ་དང་། མཐའ་སོགས་མུ་བཞིར་ལྟ་བ་དགག་པ་གཉིས་ལས། དང་པོ་ལ་གཉིས་ཏེ། བྱེ་བྲག་ཏུ་དགག་པ་དང་། སྤྱིར་དགག་པའོ། །དང་པོ་ལ་བཞི་ལས་རེ་ཞིག་རྟག་པ་དགག་པ་ནི། གལ་ཏེ་ཕྱིས་ལེན་པའི་ལྷའི་བདག་དང་ཕུང་པོ་དེ་ད་ལྟའི་མིའི་བདག་དང་ཕུང་པོ་དེ་ཉིད་ཡིན་ན་དེ་ལྟ་ན་ནི་ལྷའི་འཇིག་རྟེན་སྔོན་དུས་ན་ཡོད་པའི་རྟག་པར་འགྱུར་བ་ཞིག་ན་ལྷ་མིའི་བདག་དང་ཕུང་པོ་གཅིག་མ་ཡིན་པས་རྟག་པ་མི་འཐད་དོ། །གཞན་ཡང་ལྷ་ནི་རྟག་པ་ཡིན་པའི་ཕྱིར་མ་སྐྱེས་པ་ཉིད་དུ་འགྱུར་ཏེ་ཁྱབ་པ་ནི་རྟག་པ་སྔར་ནས་ཡོད་པས་སམ་དེ་ལ་སྔར་མེད་ཀྱི་ཁྱད་པར་བྱར་མེད་པས་སྐྱེ་བ་མེད་པའི་ཕྱིར་རོ། །གཉིས་པ་མི་རྟག་པ་དགག་པ་ནི། གལ་ཏེ་ཕྱི་མའི་ལྷའི་བདག་དང་ཕུང་པོ་ལས་འདིའི་མིའི་བདག་དང་ཕུང་པོ་གཞན་ཡིན་ན་དེ་ལྟར་ནི་ལྷའི་འཇིག་རྟེན་སྔོན་མ་བྱུང་བའི་འཇིག་རྟེན་མི་རྟག་པར་འགྱུར་བ་ཞིག་ན་དེ་གཉིས་གཞན་མ་ཡིན་པས་སྔོན་མ་བྱུང་བའི་མི་རྟག་པར་མི་འཐད་དོ། །དེ་མ་གྲུབ་སྟེ་གལ་ཏེ་ཚེ་ཕྱི་མ་དང་སྔ་མའི་ལྷ་དང་མིའི་བདག་དང་ཕུང་པོ་རྫས་གཞན་ཡིན་ན་བྱམས་པ་ཉེར་སྦས་ལྟར་རྒྱུད་གཅིག་ཏུ་འཐད་པར་མི་འགྱུར་བ་ལས་རྒྱུད་གཅིག་ཏུ་འདོད་པའང་ཡིན་པས་རྫས་གཞན་མ་ཡིན་ནོ། །གསུམ་པ་གཉི་ག་དགག་པ་ནི། གལ་ཏེ་བདག་དང་ཕུང་པོའི་ཕྱོགས་གཅིག་མི་ཉིད་བཏང་ནས་ལྷ་ཡིན་ལ་ཕྱོགས་གཅིག་སྔར་གྱི་མི་ཉིད་ཡིན་པར་གྱུར་ན་ལྷའི་འཇིག་རྟེན་ཕྱོགས་གཅིག་ནས་སྔོན་བྱུང་རྟག་པ་དང་ཕྱོགས་གཅིག་ནས་སྔོན་མ་བྱུང་བའི་མི་རྟག་པར་འགྱུར་བ་ཡིན་ན་ལྷ་མི་ངོ་བོ་གཅིག་ཏུ་འགལ་བས་བདག་དང་ཕུང་པོ་གཅིག་ལ་ཕྱོགས་གཅིག་མི་ཡིན་པ་དེ་ཡང་རིགས་པ་མ་ཡིན་པའི་ཕྱིར་རྟག་མི་རྟག་གཉི་ག་མི་འཐད་དོ། །བཞི་པ་གཉི་ག་མ་ཡིན་པ་དགག་པ་ནི། གལ་ཏེ་དགག་བྱ་རྟག་པ་དང་མི་རྟག་པ་གཉི་ག་གྲུབ་པར་གྱུར་ན་ནི་དེ་གཉིས་བཀག་པས་རྟག་པ་མ་ཡིན་ཞིང་མི་རྟག་པ་ཡང་མིན་པ་འགྲུབ་པར་འགྱུར་བ་འདོད་ལ་རག་ན། སྔར་བཀག་པས་དགག་བྱ་དེ་གཉིས་མ་གྲུབ་པའི་ཕྱིར་དེ་གཉིས་བཀག་པའི་གཉི་ག་མ་ཡིན་པའང་མ་གྲུབ་བོ་ཞེས་པའོ། །སྤྱིར་དགག་པ་ནི། གལ་ཏེ་ཐོག་མ་མེད་པ་ནས་འཁོར་བར་འཁྱམས་ཤིང་ད་དུང་དུ་ཡང་དམིགས་པས་འཁོར་བ་པོ་རྟག་པ་འགའ་ཞིག་ཡོད་དོ་ཞེ་ན། གལ་ཏེ་འདུ་བྱེད་དམ་གང་ཟག་གང་ཞིག་སྔ་མ་གང་ནས་གར་འོངས་ཤིང་ཕྱི་མ་གང་དུ་ཡང་འགྲོ་བར་གྱུར་ན་དེའི་ཕྱིར་འཁོར་བ་ཐོག་མ་མེད་པར་འགྱུར་བ་ཞིག་ན་འདུ་བྱེད་དམ་གང་ཟག་འགྲོ་འོང་དེ་ནི་ཡོད་པ་མ་ཡིན་ཏེ་སྔར་རྟག་མི་རྟག་ལ་འགྲོ་འོང་བཀག་པའི་ཕྱིར་རོ། །གལ་ཏེ་དེ་ལྟར་འཁོར་བ་མ་གྲུབ་པས་འཁོར་བ་པོ་རྟགས་པ་འགའ་མེད་ན་དེ་བཀག་པའི་མི་རྟག་པ་གང་ཞིག་ཡིན་པར་འགྱུར་ལ་དེ་ཉིད་ཀྱིས་རྟག་པ་དང་ནི་མི་རྟག་པ་དེ་གཉི་ག་དང་དགག་བྱ་མ་གྲུབ་པས་གཉི་ག་མ་ཡིན་པ་བསལ་བར་གྱུར་པའོ། །མཐའ་སོགས་མུ་བཞིར་ལྟ་བ་དགག་པ་ལ་གསུམ་སྟེ། མཐའ་ཡོད་མེད་དགག་པ་དང་། གཉི་ག་དགག་པ་དང་། གཉི་ག་མ་ཡིན་པ་དགག་པའོ། །དང་པོ་ལ་འཇིག་རྟེན་ཕ་རོལ་ཡོད་པའི་དང་། འབྱུང་འཇིག་བྱེད་པའི་རྟགས་གཉིས་ལས། དང་པོ་ནི། གལ་ཏེ་འཇིག་རྟེན་བདག་དང་ཕུང་པོ་འདི་ལ་མཐའ་ཡོད་དེ་ཆད་པ་ཡིན་ན་འཇིག་རྟེན་ཕ་རོལ་ཡོད་པར་ཇི་ལྟར་འགྱུར་ཏེ་མེད་པར་ཐལ་བ་ལས་དེ་ཡོད་པའི་ཕྱིར་མཐའ་ཡོད་ཆད་པ་མ་ཡིན་ལ། ཡང་གལ་ཏེ་འཇིག་རྟེན་བདག་དང་ཕུང་པོ་མཐའ་མེད་དེ་དེ་ཉིད་མི་ཟད་ན་འཇིག་རྟེན་ཕ་རོལ་ཡོད་པར་ཇི་ལྟར་འགྱུར་ཏེ་མེད་པར་ཐལ་བ་ལས་དེ་ཡོད་པའི་ཕྱིར་ཚེ་འདིའི་འཇིག་རྟེན་མཐའ་མེད་མི་ཟད་པ་མ་ཡིན་ནོ་ཞེས་པའོ། །གཉིས་པ་ནི། གཞན་ཡང་གང་གི་ཕྱིར་ཕུང་པོ་རྣམས་ཀྱི་སྔ་ཕྱི་བར་མ་ཆད་དུ་འཇུག་པའི་རྒྱུན་འདི་ནི་མར་མེའི་འོད་སྔ་མ་འགག་ཅིང་ཕྱི་མ་འབྱུང་བ་དང་མཚུངས་པར་ཕྱི་མ་བར་མ་ཆད་དུ་འབྱུང་ཞིང་སྔ་མ་འགག་པ་དེའི་ཕྱིར་རིམ་པ་ལྟར་མཐའ་ཡོད་ཆད་པ་ཉིད་དང་ནི། མཐའ་མེད་མི་ཟད་པའི་རྟག་པ་ཉིད་ཀྱང་མི་རིགས་སོ། །དེ་ཉིད་རྒྱས་པར་འཆད་པ་ལ་སྔ་མ་འཆད་པ་ནི། གལ་ཏེ་ཕུང་པོ་སྔ་མ་འཇིག་པར་འགྱུར་ཞིང་དགྲ་བཅོམ་པའི་སེམས་ཀྱི་ཐ་མ་ལྟར་རྒྱུ་ཕུང་པོ་སྔ་མ་འདི་ལ་རྟེན་བྱས་ནས་འབྲས་བུ་ཕུང་པོ་ཕྱི་མ་དེ་ནི་མི་འབྱུང་ན་དེས་ན་འཇིག་རྟེན་མཐའ་ཡོད་པར་འགྱུར་ན་སྔ་མ་ལ་བརྟེན་ནས་ཕྱི་མ་འབྱུང་བས་མཐའ་ཡོད་པ་མ་ཡིན་ནོ། །ཕྱི་མ་བཤད་པ་ནི། ཡང་གལ་ཏེ་ཕུང་པོ་སྔ་མ་མི་འཇིག་ཅིང་རྒྱུ་ཕུང་པོ་སྔ་མ་འདི་ལ་རྟེན་བྱས་ནས་འབྲས་བུ་ཕུང་པོ་ཕྱི་མ་དེ་ནི་མི་འབྱུང་ན་དེས་ན་རྒྱུའི་འཇིག་རྟེན་མཐའ་མེད་པར་འགྱུར་ན་རྒྱུ་ཕུང་པོ་སྔ་མ་འཇིག་པ་དེའི་ཕྱིར་མཐའ་མེད་པ་མ་ཡིན་ནོ་ཞེས་པའོ། །གཉིས་པ་གཉི་ག་དགག་པ་ནི། གལ་ཏེ་བདག་དང་ཕུང་པོའི་ཕྱོགས་གཅིག་འཇིག་པས་མཐའ་ཡོད་ལ་ཕྱོགས་གཅིག་མི་འཇིག་པས་མཐའ་ནི་མེད་པར་གྱུར་ན་འཇིག་རྟེན་མཐའ་ཡོད་མཐའ་མེད་གཉི་གར་འགྱུར་བ་ཞིག་ན་བདག་དང་ཕུང་པོའི་ཕྱེད་འཇིག་ཕྱེད་མི་འཇིག་དེ་ཡང་རིགས་པ་མ་ཡིན་པས་མཐའ་ཡོད་མེད་གཉི་ག་མ་ཡིན་ནོ། །དེ་ཉིད་ཇི་ལྟར་ཞེ་ན། ཕྱེད་འཇིག་ཕྱེད་མི་འཇིག་དེ་ཡོད་ན་བདག་གམ་ཕུང་པོ་ལ་ཡོད་གྲང་། དང་པོ་ལྟར་ན། ཇི་ལྟ་བུར་ན་ཉེ་བར་ལེན་པ་པོའི་བདག་ཕྱོགས་གཅིག་རྣམ་པར་འཇིག་འགྱུར་ལ། ཕྱོགས་གཅིག་རྣམ་པར་འཇིག་མི་འགྱུར་ཏེ། སྒྲུབ་བྱེད་མེད་པའི་ཕྱིར་དང་། ངོ་བོ་གཅིག་ལ་ཕྱེད་སྔར་གྱི་མི་དང་ཕྱེད་མི་དོར་ནས་ལྷ་ཡིན་པའམ། ཕྱེད་འཇིག་ཕྱེད་མི་འཇིག་འགལ་བའི་ཕྱིར་དང་། བདག་ཉིད་ཕུང་པོ་ལ་རྣམ་པ་ལྔར་བཙལ་ན་མེད་པའི་ཕྱིར་དེ་ལྟར་བདག་ཕྱེད་འཇིག་ཕྱེད་མི་འཇིག་དེ་ནི་མི་རིགས་སོ། །གཉིས་པ་ལྟར་ན། ཇི་ལྟ་བུར་ན་ཉེ་བར་བླངས་པ་ཕུང་པོའི་ཕྱོགས་གཅིག་རྣམ་པར་འཇིག་འགྱུར་ལ། ཕྱོགས་གཅིག་རྣམ་པར་འཇིག་མི་འགྱུར་ཏེ་དེ་ལ་སྒྲུབ་བྱེད་མེད་པའི་ཕྱིར་དང་། ངོ་བོ་གཅིག་ལ་རྟག་མི་རྟག་འགལ་བའི་ཕྱིར་དང་། ཕུང་པོ་ཉིད་སྔར་བཀག་པས་མ་གྲུབ་པའི་ཕྱིར་དེ་ལྟར་ཕུང་པོ་ཕྱེད་འཇིག་ཕྱེད་མི་འཇིག་དེ་ཡང་མི་རིགས་སོ། །གསུམ་པ་ནི།










Wuma Sherab Drelwa05-14.html





.
གལ་ཏེ་དགག་བྱ་མཐའ་ཡོད་དང་མཐའ་མེད་པ་གཉི་ག་གྲུབ་པར་གྱུར་ན་ནི་དེ་དག་བཀག་པས་མཐའ་ཡོད་པ་མ་ཡིན་ཞིང་མཐའ་མེད་པའང་མིན་པ་འགྲུབ་པར་འགྱུར་བ་འདོད་ལ་རག་ན་སྔར་བཀག་པས་དགག་བྱ་དེ་གཉི་ག་མ་གྲུབ་པའི་ཕྱིར་བཀག་ཆོས་དེ་གཉི་ག་མ་ཡིན་པའམ་མ་གྲུབ་བོ་ཞེས་པའོ། །དེ་ལྟར་ཀུན་རྫོབ་ཏུ་རྒྱུ་འབྲས་དེ་ཉིད་དང་གཞན་དུ་མེད་པ་སྒྱུ་མ་ལྟ་བུའི་རྟེན་འབྱུང་ཁས་བླངས་ཀྱང་ལྟ་བ་དེ་དག་མི་རུང་བར་བསྟན་ནས། ད་ནི་ཡང་དག་པར་བདག་དང་ཕུང་པོ་ལ་སོགས་པ་ཉིད་མ་གྲུབ་པས་ཁྱད་པར་ལྟ་བ་དེ་དག་མི་རུང་བར་སྟོན་པ་ནི། ཡང་ན་སྔར་བཤད་པའི་ཚུལ་གྱིས་དངོས་པོ་ཐམས་ཅད་དག་པ་རྟེན་ནས་འབྱུང་བས་གཟུགས་བརྙན་ལྟར་རང་བཞིན་སྟོང་པའི་ཕྱིར་རྟག་པ་ལ་སོགས་པར་ལྟ་བ། གང་དག་ཡུལ་གང་དུ་གང་ཟག་གང་ལ་ནི། རྒྱུ་མཚན་ཅི་ལས་ཀུན་ཏུ་འབྱུང་བར་འགྱུར་ཏེ་བོང་བུའི་རྭ་ལ་རྣོ་རྟུལ་ལ་སོགས་པར་ལྟ་བ་ལྟར་ལྟ་བ་གང་དག་ཀྱང་ཡུལ་གང་དུ་གང་ཟག་གང་ལ་ཡང་རྒྱུ་མཚན་གང་ལས་ཀྱང་འབྱུང་བ་མ་ཡིན་ཞེས་བྱ་བའི་དོན་ཏོ། །ད་ནི་དེ་ལྟར་བསྟན་པ་ཟབ་མོའི་དོན་རྟེན་འབྱུང་སྤྲོས་པ་ཐམས་ཅད་དང་བྲལ་བ་རྟོགས་པའི་འབྲས་བུ་དང་བཅས་པ་ཕྱིན་ཅི་མ་ལོག་པར་བསྟན་པ་དེ་ཐུབ་པའི་བཀའ་དྲིན་ཡིན་པར་དགོངས་པས་སྟོན་པས་བཤད་པ་ལ་རྗེས་སུ་ཡི་རང་བའི་ཕྱག་འཚལ་བ་ནི། ཕྱག་འཚལ་ལོ་ཞེས་པ་ཁྱད་པར་གྱི་གཞི་སྟེ་སྒོ་གསུམ་འདུད་པའོ། །ཡུལ་གང་ལ་སྙམ་ན། གོའུ་ཏ་མ་དེ་ལ་སྟེ་རྒྱལ་རིགས་གོའུ་ཏ་མའི་རིགས་སུ་འཁྲུངས་པ་རྒྱལ་བ་ཤཱཀྱ་ཐུབ་པ་དེ་ལའོ། །དེའི་ཁྱད་པར་གྱི་ཆོས་ནི། གང་གིས་དམ་པའི་ཆོས་རྟེན་འབྱུང་ཡང་དག་པར་སྐྱེ་འགག་ལ་སོགས་པའི་སྤྲོས་པ་ཐམས་ཅད་ཞི་བ་སྟོན་པར་མཛད་པའི་ཞེས་པ་སྟེ། དེ་ཉིད་སྲིད་ཞི་ལ་བླང་དོར་དུ་དམིགས་པ་ལ་སོགས་པ་ལྟ་བར་གྱུར་པ་ཐམས་ཅད་ཀྱི་གཡང་ས་ལས་འཛིན་པས་ཆོས་དང་། དམ་པ་འཕགས་པ་རྣམས་ཀྱི་སྤྱད་བྱར་གྱུར་པའམ། སྲིད་ཞིའི་མཐའ་ལས་སྐྱོབ་པས་བསྔགས་པར་འོས་ཤིང་ཆོས་རྣམས་ཀྱི་མཆོག་ཏུ་གྱུར་པས་ན་དམ་པའོ། །དགོས་པ་ཅིའི་དོན་དུ་བསྟན་ན། ཉེས་པ་ཐམས་ཅད་ཀྱི་རྩ་བ་སྔར་བཤད་པའི་ལྟ་བ་བཅུ་དྲུག་ལ་སོགས་པ་ལྟ་བ་ཐམས་ཅད་སྤང་བའི་ཕྱིར་རམ་ཆེད་དུའོ། །བསམ་པ་གང་གིས་བསྟན་ན་དམིགས་པ་མེད་པའི་ཐུགས་བརྩེས་ཉེ་བར་བཟུང་ནས་ཞེས་པ་སྟེ། སྡུག་བསྔལ་ཐམས་ཅད་ཀྱི་རྩ་བ་དངོས་པོར་འཛིན་པའི་གཉེན་པོ་རྟེན་འབྱུང་ངོ་བོ་ཉིད་མེད་པར་རྟོགས་པ་ཡིན་པའི་ཕྱིར་རོ། །ཇི་སྐད་དུ། དངོས་འཛིན་གདོན་གྱིས་ཟིན་རྣམས་ཀྱི། །གསོ་བ་བླ་ན་མེད་འདི་ཡིན། །ཞེས་གསུངས་པ་ཡིན་ནོ། །དབུ་མ་རྩ་བའི་འགྲེལ་པ་འཐད་པའི་རྒྱན་ལས། ལྟ་བ་བརྟག་པ་ཞེས་བྱ་བ་སྟེ། རབ་ཏུ་བྱེད་པ་ཉི་ཤུ་རྩ་བདུན་པའི་རྣམ་པར་བཤད་པའོ།།  །།ཐུབ་པའི་དབང་པོས་ལུང་བསྟན་རྒྱལ་སྲས་འཕགས་པ་ཡི། །དབུ་མའི་བསྟན་འཆོས་ཤེས་རབ་རྩ་བ་རྡོ་རྗེའི་ངག །ལུང་རིགས་མཁས་རྣམས་རིམ་པར་བརྒྱད་པའི་མན་ངག་དང་། །རྣམ་དཔྱོད་བློ་ཡི་མིག་གིས་གཞུང་དོན་གསལ་བར་ཕྱེ། །བློ་གསལ་དོན་གཉེར་སྐྱེ་བོས་བསྐུལ་ཞིང་ཕན་བློ་ཡིས། །གཞུང་འདི་ལེགས་པར་བཀོད་པའི་བསོད་ནམས་འདི་ཡིས་ནི། །འགྲོ་ཀུན་ཡང་དག་རིགས་ཚོགས་ལམ་འདིར་ཞུགས་གྱུར་ནས། །མ་རིག་སྤྲོས་ཀུན་ཞི་བའི་གོ་འཕང་མཆོག་ཐོབ་ཤོག །ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཕྱིན་ཅི་མ་ལོག་པར་གསལ་བར་བྱེད་པ། སློབ་དཔོན་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པ་དབུ་མ་རྩ་བའི་བསྟན་འཆོས་ཀྱི་འགྲེལ་པ་འཐད་པའི་རྒྱན་ཅེས་བྱ་བ། བདེ་བར་གཤེགས་པའི་བསྟན་པ་ལྔ་བརྒྱ་བདུན་པ་ལ་གངས་རིའི་ཁྲོད་དུ་བྱུང་བ། རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ། ལུང་དང་རིགས་པས་ཕྱུག་ཅིང་ཟབ་པ་དང་རྒྱ་ཆེ་བའི་དོན་ལ་མ་རྨོངས་པ་ཤཱཀྱའི་དགེ་སློང་དབུ་མ་སྨྲ་བ་བྱང་ཆུབ་བརྩོན་འགྲུས་ཀྱིས་ལེགས་པར་སྦྱར་བ་རྫོགས་སོ།།  ༈  །།ན་མོ་གུ་རུ་མཉྫུ་ཤྲཱི་ཡེ། བདེན་པ་དབྱེར་མེད་ཆོས་ཀུན་གནས་ལུགས་ནི། །སྣང་སྟོང་མཉམ་ཉིད་ཚོགས་གཉིས་ཀྱིས་གསལ་པས། །སྐུ་དང་ཡེ་ཤེས་རྒྱ་མཚོའི་གང་ཆེན་མཚོ། །ཟབ་ཞི་སྤྲོས་དང་བྲལ་བས་བསྐྱང་གྱུར་ཅིག །དེ་ཡི་རང་བཞིན་བརྗོད་དུ་མེད་ན་ཡང་། །རྒྱལ་བ་ཐབས་ལ་མཁས་པས་དངོས་སྨྲའི་ཚོགས། །མཐར་སྐྱེད་སྟོང་ཉིད་སེང་གེའི་ང་རོ་ནི། །ས་གསུམ་ཁྱབ་པར་ཡང་ཡང་བསྒྲགས་པར་མཛད། །དེ་ཡི་དགོངས་པ་འགྲེལ་པར་ལུང་བསྟན་པའི། །ཀླུ་སྒྲུབ་ཀླུ་ཡི་དབང་པོའི་རིགས་པའི་ཚོགས། །གཞན་གྱི་ལྟ་ངན་རི་བོ་འཇིག་བྱེད་པ། །གནམ་ལྕགས་འབེབས་པའི་རྡོ་རྗེའི་ཆར་པ་ཡིན། །ལུགས་དེ་འཛིན་ལ་ཐལ་རང་རྣམ་གཉིས་ཞེས། །གྲགས་པའི་བ་དན་སྲིད་རྩེར་སྒྲེང་བ་ལས། །ཐུབ་པའི་དགོངས་པ་ཇི་བཞིན་སྣང་གྱུར་པ། །ཐེག་མཆོག་དབུ་མ་ཆེན་པོའི་ལམ་བཟང་གསལ། །དེ་དག་ཀུན་གྱི་ཕྱི་མོར་གྱུར་པའི་གཞུང་། །རྩ་བ་ཤེས་རབ་ལ་སོགས་རིགས་པའི་ཚོགས། །ལོ་པཎ་ཐུགས་རྗེ་ཅན་རྣམས་བཀའ་དྲིན་ལས། །བསྒྱུར་དང་འཆད་སོགས་ཕྲིན་ལས་གངས་ལྗོངས་ཁྱབ། །ཆོས་སྤྱན་ལྡན་པ་རྣམས་ཀྱིས་བཀྲལ་བ་ཡི། །རྣམ་པར་བཤད་པའི་གླེགས་བམ་ཕྲེང་བ་ལས། །མཐའ་བྲལ་ལྟ་བ་གཏན་ལ་འབེབས་པ་ཡི། །ཡང་དག་སྣང་བའི་སྣང་བ་རྒྱས་གྱུར་མོད། །བསིལ་ལྡན་འདི་ན་ཐལ་འགྱུར་སྨྲ་བ་ཡི། །མཁས་པ་ཀུན་གྱི་འབྱུང་གནས་གཅིག་པུ་ནི། །དཔལ་ལྡན་ཟླ་བའི་རིང་ལུགས་འཛིན་པ་ལ། །ཉི་མ་ལྟར་གསལ་ཉི་མ་གྲགས་པའི་དཔལ། །དེ་སྲས་རྒྱུ་སྐར་དབུས་ན་ཟླ་བ་ལྟར། །ཚིག་དོན་གཉིས་ལ་མཁྱེན་པ་རབ་འབར་བ། །རིགས་པའི་དབང་ཕྱུག་རྨ་བྱ་བྱང་བརྩོན་གྱིས། །རྩ་བའི་དགོངས་པ་མ་ནོར་བཀྲལ་བའི་གཞུང་། །འདི་ཉིད་བྱེད་པོ་གངས་ཅན་ལྗོངས་འདི་ན། །གང་ཟག་ཚད་མར་ཡོངས་སུ་གྲགས་པ་དང་། །བསྟན་བཅོས་དོན་གསལ་ཚིག་གི་སྡེབ་སྦྱོར་གཙང་། །མདོ་རྒྱས་མཚམས་སོགས་ཡོན་ཏན་དུ་མ་ཡིས། །གཞན་ལས་ཆེས་ཆེར་འཕགས་པར་གཟིགས་ནས་ནི། །ཚུལ་འདི་ཡི་གེའི་མ་མོར་སྒྲུབས་ཤིག་པའི། །ཁྱབ་བདག་བླ་མ་མཁྱེན་བརྩེའི་དབང་པོ་ཡི། །བཀའ་ལུང་རིན་ཆེན་གཙུག་ཏུ་བཅིངས་མཛད་དེ། །གང་གི་ཐུགས་རྗེས་རིང་ནས་བཟུངས་པ་ལས། །མཁྱེན་རྟོགས་དཔལ་གྱིས་ཀུན་ནས་རྒྱས་གྱུར་པ། །འཇམ་དབྱངས་ཡོན་ཏན་ཕ་མཐའ་ཡས་པའི་སྡེས། །རྟག་དང་གུས་པའི་བརྩོན་པ་བརྒྱ་ཕྲག་གིས། །གཏོང་བའི་སྒོ་འཕང་ཡངས་པོར་བྱེ་བ་ལས། །ཐར་འདོད་རྣམས་ཀྱི་མིག་ཏུ་གྱུར་པ་ཡི། །ལེགས་བྱས་ཉིན་མོའི་སྣང་བ་འདིར་དྲངས་པའི། །དགེ་ཚོགས་ཟླ་བ་ཉ་འདྲ་གང་ཐོབ་པས། །ལྷར་བཅས་སྐྱེ་རྒུའི་གཙུག་ན་རབ་འབར་བ། །འཇམ་དབྱངས་བླ་མའི་ཞབས་མཐིལ་ཉིན་མོར་བྱེད། །བདུད་སྡེའི་སྙིང་ལ་མུན་པ་སྟེར་བཞིན་དུ། །བསྐལ་པ་རྒྱ་མཚོ་རྣམས་སུ་བརྟན་གྱུར་ཅིག །ཐུབ་བསྟན་རྒྱ་མཚོ་རབ་ཏུ་རྒྱས་པའི་གཉེན། །རིས་མེད་བསྟན་འཛིན་ཟླ་བ་བྱེ་བའི་ཚོགས། །བཤད་དང་སྒྲུབ་པའི་བསིལ་ཟེར་སྟོང་འབར་ཞིང་། །འཇིག་རྟེན་མཁའ་ལ་ཡུན་རིང་གསལ་གྱུར་ཅིག །འགྲོ་ཀུན་འཕྲལ་དང་ཡུན་དུ་བདེ་བའི་སྒོ། །འཇིག་རྟེན་ཡང་དག་ལྟ་བའི་མིག་ཐོབ་ཅིང་། །རྒྱལ་བས་བསྔགས་པའི་ཡོན་ཏན་མཆོག་རྣམས་དང་། །རིང་པོར་མི་ཐོགས་བདེ་བླག་ལྡན་གྱུར་ཅིག །ལེགས་བྱས་བྱེད་པོ་ཉིད་ཀྱང་བསྙུན་མེད་ཅིང་། །ཡུན་རིང་འཚོ་དང་ཆོས་མཐུན་འབྱོར་པར་ལྡན། །ལྟ་བའི་གནས་ལུགས་ཟབ་མོ་མྱུར་དུ་རྟོགས། །ཆོས་ཀྱི་སྤྱོད་པས་དོན་གཉིས་འགྲུབ་གྱུར་ཅིག །ཟབ་མོ་རབ་ཏུ་སྟོན་པའི་གསུང་རབ་དང་། །དེ་ཡི་དགོངས་པ་འགྲེལ་བའི་ལེགས་བཤད་ཀྱིས། །འཇིག་རྟེན་ཁམས་འདི་ཡུན་རིང་བཟུང་བ་ཡིས། །ཐུབ་པའི་བསྟན་པ་རབ་ཏུ་རྒྱས་གྱུར་ཅིག།  །།ཅེས་པའི་སྤར་བྱང་འདི་ཡང་སྐྱབས་མཆོག་འཁོར་ལོའི་མགོན་པོ་འཇམ་དབྱངས་མཁྱེན་བརྩེའི་དབང་པོའི་དགོངས་པ་རྗེས་སུ་བསྒྲུབ་པའི་སླད་དུ་གང་གི་རྡོ་རྗེའི་སློབ་མ་རྣམས་ཀྱི་ཐུ་བོ་བླ་མ་འཇམ་དབྱངས་ཡོན་ཏན་གྱིས་རྣམ་བཤད་འདི་སྤར་དུ་བསྒྲུབས་ནས་གསུང་གིས་བསྐུལ་བ་ལྟར་སྙོམས་ལས་ཀྱི་བནྟེ་འཇམ་དཔལ་དགའ་བའི་གོ་ཆས་བྲིས་པ་སརྦ་དཱ་མངྒ་ལཾ།།  །། ༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།
